[
{"title":"တစ်ခါတစ်လေ အေးဆေးလက်ဖက်ရည်ဆိုင်","poem":" တစ်ခါတစ်လေ အေးဆေး လက်ဖက်ရည်ဆိုင်

ရေခဲမထည့်သူနဲ့ သကြားရှောင်သူနဲ့
အရင်တစ်ခါ စပ်သလို ပန်းရောင်၊ အပြာအစင်းကြားလေး
ပုံဟောင်းပုံပျက် ပြုပြင် ပုံပြင်ဆရာ
တချို့နေ့ရက်တွေမှာ မဆုံဖြစ်တာပိုကောင်းပါတယ်
သတင်းစာဖတ်မလား ရေတွင်းတူးမလား လေယာဉ်မောင်းမလား
ရန်ကုန် ပဲခူး တဝူးဝူးအော်မလား ကိုယ်ဟန်အနေအထား
လမ်းညွှန်/ညွှန်း
မောင်း/ရောင်း
ဖွင့်ကြည့်လိုက်ရင် ကြေကွဲမှုအမျိုးမျိုးနဲ့
မောင်ကမ္ဘာ ကမ္ဘာရှား တဖြည်းဖြည်းမြင့်တက်လာ
ငါ့ကို ခုတ်ပိုင်းတော့မယ့် လခြမ်းပဲ
မမှန်တဲ့အသားဆိုရင်တော့ ခြစားခံရမှာပဲ
ပုလဲမဖြစ် ရွဲမဖြစ် အဖြစ်သည်းသည်း လူရွှင်တော်
တစ်ခုခုနဲ့ကွယ်လာ တဖြည်းဖြည်းတရိပ်ရိပ်
နောက်တော့ဘွားကနဲ
မွေးနေ့မှာ ငါ့အသက်တစ်ခါလွတ်
ငှက်ကလေး အခါခါလွှတ်လိုက်တယ်။     ။

၁၊၄၊၂၀၀၈

(များများမြန်မြန် – စိုင်းဝင်းမြင့်၊ ကျော်မွှေး၊ ၂၀၀၈။)"},
{"title":"အစဉ်သဖြင့်","poem":"အစဉ်သဖြင့်

ချစ်ခင်နေတုန်းမှာပဲ ခွဲခွာခဲ့တာ ဘဝဆိုတာ
နှင်းဆီလို့ နာမည်ပေးရင် (မင်းလည်း) မွှေးမှာပဲ
သွေးလန့်မှု အရွေ့ အရွေ့ထဲ
ပုံကြမ်းကောက်ကြောင်း စိတ်ကူးတလည်လည်
မြို့လယ်ထဲ အက်ကြောင်းထ/ထပ်လို့
တစ်နေ့နေ့ တနဲ့နဲ့
လွန်လေပြီးသော နှင်းပွင့်များ
သက်တံ့ရောင်စုံနဲ့ဆွဲတာ
တရေးရေး တရိပ်ရိပ်
ဘယ်သူဆွဲတာလဲ အခုကြယ်။

(လှိုင်းသစ်မဂ္ဂဇင်း – ဖေဖော်ဝါရီ၊ ၂၀၀၉)"},
{"title":"ပန်းကလေးတစ်ပွင့် ဆင့်ကဲဖြစ်စဉ်","poem":" ပန်းကလေးတပွင့် ဆင့်ကဲဖြစ်စဉ်

ဝင်တိုက်မိသလို ဖြစ်သွားလား
ခွင့်လွှတ်ပါဗျာ
မိုးမမြင် လေမမြင် ကျနော်ဖြစ်နေလို့ပါ
အူမြူးပြီး လှေကားထစ်တွေ ကျော်ကျော်နင်းနေလို့ပါ
တွေ့သမျှကိုလည်း ပြုံးပြမိပါတယ်
ထိစမ်းမိသမျှကလည်း သိမ်မွေ့လွန်းလှပါတယ်
စကားတွေလည်း အထစ်ထစ် အငေါ့ငေါ့
ဒီတခါ ချည်တဲ့ကြိုးက တော်တော့်ကို ခိုင်ပါတယ်
စကြာဝဠာ တခုလုံးရဲ့ အားပါပဲ
အိပ်ရာဘေးငဲ့ကြည့်တော့
အိပ်ပျော်နေတဲ့ သမိးလေးဟာ
ချစ်စဖွယ် ငြိမ်သက်လို့
ဝင်သက်ထွက်သက်ဟာ ကျနော့်ကို ထိတွေ့လို့
ကျနော့်ကို အဖမ်းစားနိုင်ဆုံး အရာ ဖြစ်ခဲ့တယ်
ကျနော်ညညထထစမ်းနေရတာ
ကျနော် ညည ထထကြည့်နေရတာ
ခြေနှစ်ဖက် လက်နှစ်ဖက်တိုင်ပင်နေတယ်
ခြေနဲ့ လက်နဲ့ တိုင်ပင်နေတယ်
အသားလုပ်နေတယ်
စကားကျင့်နေတယ်
လက်ထဲရောက်တာ ပါးစပ်ထဲ ကောက်ထည့်တဲ့အရွယ်
သမီးလေး တနေ့ တမျိုးတတ်တယ်
အခုလည်း ဘာလုပ်လာပြန်ပြီလဲ
အခုလည်း ဘာတတ်နေပြန်ပြီလဲ
ဝူးဝူးဝါးဝါး စကားတွေပြောလို့
နို့သက်ကို နိုင်အောင်စို့လို့
တရက်ချင်း ရေတွက်နေမိတယ်
လက်တဝါး မပြည့်သေးလို့ ကြည့်နေတာ
(သူ့အမေက ပြောတယ်)
အတွင်းကတိုးဝင်နေတာ
ကျနော့်ကို လှမ်းကန်လိုက်တာ
ရယ်စရာပြောမိသေးတယ်
ချီပုံချီနည်း ပွေ့ပုံပွေ့နည်း
ကျနော်လည်း ဘယ်လိုကိုင်တွယ်ရမယ်ဆိုတာ
ကျီးကန်း ဘဲဥချိလာသလို ဖြစ်နေပါပြီနော်
ဒီလောက်သေးသေးလေး လက်တဆုပ်စာလေး
ကျနော် စိတ်ရှည်မိတာ အံ့သြမိတယ်
မွေးခန်းထဲရောက်နေပြီ၊ မွေးလမ်းထဲရောက်နေပြီ ဆိုတာ
သိပ်ကဗျာဆန်တာပဲ။ ။

စိုင်းဝင်းမြင့်
ကြယ်ကမ္ဘာရောင်းဝယ်ရေး ကဗျာစာအုပ်"}
]
