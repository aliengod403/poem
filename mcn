[
{"title":"မျှော်လင့်ခြင်းထမင်းသိုးများ","poem":"မျှော်လင့်ခြင်း ထမင်းသိုးများ

ညနေမင်းတွေဟာ
ဒီကမ္ဘာမြေပေါ်က မြို့ရွာတွေအပေါ် 
ဘယ်လိုများ ကျရောက်ခဲ့ပါသလဲ။

ဟောဒီလိုများ
တစ်နေရာရာမှာတော့ 
ကျရောက်ခဲ့မယ် ထင်တာပဲ။

ငါးရှဉ့်သွေးရောင် ကောင်းကင်လမ်းမှာ 
ငန်းမွေးရောင် ဘောင်းဘီ
မြင်းချေးရောင် ဖိနပ် 
တိမ်သားရောင်စုံ ရှပ်အင်္ကျီကောင်းတယ်လို့ 
ညနေခင်းဟာ 
လေညင်းခံ ထွက်နေမယ်။

အဲဒီမှာ 
လေညင်းကလည်း
နှင်းဆီခင်းတွေထဲ လူးလှိမ့်လာခဲ့လို့ 
နှင်းဆီနံ့တွေနဲ့ 
ကိုယ်လက်နှီးနှောခဲ့လို့မို့ 
ညနေခင်းဟာ မွှေးပြီးနေပါလိမ့်မယ်။

ဒါမှမဟုတ်ရင်လည်း 
ဖန်ကလပ်ထဲမှာ 
ဝိုင်ပုလင်းထဲမှာ 
ညနေခင်းဟာ တစ်ကိုယ်လုံး ဆင်းစိမ်ပြီး 
စည်းစိမ်ယစ်မူး ပျော်ပါးနေတာလည်း 
ကမ္ဘာမြေ တစ်နေရာက 
မြို့တစ်မြို့မှာ 
ရှိဖြစ်တန်ကောင်းလေရဲ့။

ဒီမှာ
ဟောဒီမှာ
ရန်ကုန်အစွန် ငမိုးရိပ်ချောင်းစပ်နားက 
ထားပါ 
လယ်ကွင်းတွေ ဝိုင်းရံထားလို့မို့ 
လယ်ကွင်းတွေနဲ့ ရန်ကုန်မှာပေါ့။

၇ ပေ၊ ၁၀ ပေ အခန်းတစ်ခုထဲမှာ 
ညနေခင်းဟာ...  
ဆာလောင်ခြင်း ဒီရေတက်ပြီး 
ညနေခင်းဟာ... 
လူဆန်ချင်နေရှာပါတယ်။

ဒီအခန်းမှာ
ညနေခင်းမှာ 
ဝမ်းစာသင်္ဘောဟာလည်း 
ဆိုက်ကပ်မလာခဲ့သေးပါဘူး။

ဒီမှာတော့
ညနေခင်းဟာ 
အထိအခိုက် အကျအရှုံးများစွာနဲ့ 
သူဆင်းရဲသား ဖြစ်ခဲ့ရှာရဲ့ ။

ဒီညနေခင်း 
အလင်းဝပ်အား ပိန်ပိန်မှာ
သူ့နို့ပိန်ကလေးကို လီဆယ်ပြီး 
နို့တိုက်နေတဲ့ ကလေးအမေ 
အသက်ငယ်ငယ် အရွယ်အိုအို 
လူသားအရောင်အဝါ မှိန်မှိန် 
တစ်လွှာပြီး တစ်လွှာပေါ့ 
ဒီမိန်းမသားရဲ့ မျက်နှာမှာ 
မျှော်လင့်ခြင်း အရေပြားတွေ ကွာကျ။

ဒီလိုမျိုး 
မျှော်လင့်ခြင်းကို 
ညနေခင်းကို 
စောင့်မျှော်ခြင်းကို 
ဆာလောင်ခြင်းကို 
ဘဝကို 
မျိုမျိုချခဲ့ရလွန်းလို့ 
စောင့်မျှော်ခြင်းနာရီတွေသာ 
ခရီးထွက်သွားမယ်ဆိုရင် 
ခုလောက်ဆို
နယူးယောက်မြို့ကို ရောက်လောက်ပြီလို့ 
ဒီလိုမျိုး တွေးမိလေသလား။

သားသည်အမေ အဘွားအိုမလေး 
လမ်းမမျှော် သူ့မျက်နှာကို 
ခါယမ်းလိုက်ကာ 
သူ့ကလေးတွေကို လှမ်းကြည့်မိရဲ့။

အခန်းထောင့် ဖျာကြမ်းစုတ်စုတ်မှာ 
ဖျားနာနေတဲ့ ကလေး 
စောင်ခြုံလို့ 
တကယ်တော့ 
ကလေးရော စောင်ပါ ဖျားနာနေခဲ့ပါပြီ။

တမင်းဆာလွန်းတဲ့ ကလေး 
တအီအီနဲ့ 
ဒီတက်လို့

ဒီမှာ
သူ့လက်လာတိုးတဲ့ သွေးက 
သူ့ကလေးတွေ သူ့ရင်ခွင်မှာ 
သူ့မျက်စိအောက်မှာပေမဲ့ 
သူ့ကလေးတွေနဲ့ သူနဲ့
ကမ်းပေးနေတာ မြင်ရ 
သူ့သက်ပြင်း မီးသင်္ဘောဟာ 
မီးခိုးတအူအူနဲ့ ထွက်ခွာသွားတော့ရဲ့။

ဒီမှာ
သူ့အသက်ရှင်ခြင်းအပေါ် 
ခပ်ပြင်းပြင်း ရိုက်ထားတဲ့ 
သံကျစ်ဆူးကိုနုတ်ဖို့ လုပ်လိုက်တော့ 
အိမ်ကထွက်သွားတဲ့ အိမ်သားဟာ 
အသိုက်က ထွက်သွားတဲ့ ငှက်ပေါ့လေ' တဲ့ ငှက်ခတ်သမားနဲ့တွေ့လို့များ 
အသက် ပါသွားလေသလား 
မျက်လုံးတစ်ဖက်တည်းနဲ့ပဲ 
အိမ်ပြန်လာလေမလား 
လက်ကျိုးပြီး ပြန်လာမလား 
ခြေတစ်ဖက်တည်းနဲ့ပဲ အိမ်ပြန်လာမလား
သူ့နှလုံးသားကို
အဲဒီလို
သွားပွတ်သပ်မိရှာတယ်။

နောက်ဆုံး
အကောင်းဆုံး 
ကလေးအမေ သူဆင်းရဲသားရဲ့ မယား 
ဒီလို တွေးရှာတယ် 
အူဟောင်းလောင်းနဲ့ပေါ့
ဒီထက်ကောင်းတဲ့ ညစာမျိုး 
မရှိတော့ပါဘူးတဲ့။

စားရေရိက္ခာတွေ 
မပါလာရင်လည်း နေပါစေတော့ 
(မိမွေးတိုင်း ဖမွေးတိုင်း) 
ကောင်းမွန်ချောမောစွာ 
အိမ်ပြန်လာရင်ပဲ တော်ပါပြီ...တဲ့

အဲဒီလိုနဲ့
မျှော်လင့်ခြင်းဟာ 
ထမင်းအသိုးများသာ ဖြစ်ခဲ့ပါတယ်။

ဒီထမင်းအသိုးများပဲ 
ချဉ်ခြင်းပြင်းစွာ ဖြစ်မိပါသတဲ့ 
အဆွေခင်ပွန်းကောင်း ညနေရေ။

#မောင်ချောနွယ်"},

{"title":"ပြီးပါပြီ","poem":"ပြီးပါပြီ 

အရက်နဲ့ စီးကရက်ကိုကြိုက်တယ် 
ညီမလေးမမမြင့်ကိုချစ်တယ် 
အလင်းရောင်ကို မြတ်နိုးတယ်
‌ကဗျာနဲ့သစ္စာထားတယ်
အဆုံးအရှုံးများအတွက် ဝမ်းမနည်းဘူး
မကြေကွဲဘူး
နောင်တမရဘူး
ခရီးကြမ်း ဘဝကြမ်းတွေကိုကြင်နာတယ်
လဲပြိုနေသူတွေကို စာနာတယ်
ဒဏ်ရာနဲ့  ရက်များကို လှိုက်လှဲစွာ တွေ့ဆုံတယ်
ယုံကြည်ချက်ရှိတဲ့ ခြေလှမ်းတွေကို ရင်ခုန်တယ်
အမှားတွေနဲ့သောက်စားမူးယစ်တယ်
ငါးမျှားချိတ်တွေက အစာကို ငါမဟပ်ဘူး
ငါ့ဘဝငါးစာကိုသာ ငါဟပ်ခဲ့တယ် ။ 

#မောင်ချောနွယ်"},
{"title":"လက်တစ်ဖက်တည်းပညာရှိနေတဲ့ညနေခင်း","poem":" လက်တစ်ဖက်တည်းပညာရှိနေတဲ့ညနေခင်း

အဲသလိုနဲ့ ညနေခင်းဟာ
မြို့ကြီးကို ဟမ်ဘာဂါမုန့်လို
တဝတပြဲ မှာစား
အဲသလိုနဲ့ ညနေခင်းဟာ
မြို့ကြီးကို မီနီမားကက်တွေမှာ 
စိတ်တိုင်းကျ ဝယ်ခြမ်း
အဲသလိုနဲ့ ညနေခင်းဟာ
မြို့ကြီးကို ဟိုတယ်ခေါ်သွား
ပြီးတော့
မြို့ကြီးကို ဝိုင်တွေဘာတွေ တိုက်
ပြီးတော့
မြို့ကြီးကို ဘဲကင်တစ်ခြမ်းအဖြစ် မှာစား
ပြီးတော့
မြို့ကြီးကို မာဘိုရိုစီးကရက်လို
မာန်ပါပါ ခဲ။
အဲသလိုနဲ့ ညနေခင်းဟာ
နောက်ဖေးလမ်းကြားနဲ့ တူတဲ့
သူ့အိမ်ရာဆီ ပြန်ဖို့
သူ့အန်ဖတ်ပုံကြီးကို
ကျွတ်ကျွတ်အိတ်ထဲ ထည့်ပြီး
မြို့ကြီးကို အငှားကားလို ငှားစီးသွားပြီပေါ့။

#မောင်ချောနွယ်"},
{"title":" ကြယ်ပြာလေးနဲ့ ထမင်းစားပြီးတဲ့နောက်","poem":"ကြယ်ပြာလေးနဲ့ ထမင်းစားပြီးတဲ့နောက်

ဟိုးခပ်ဝေးဝေး

ကြီးကောင်စဝင်စ အသံလေးမှာ 
ပြန်စရာအိမ် မရှိရှာဘူး အမေရယ် 
ကမ္ဘာမြေကြီးပေါ်မှာ 
အကုသိုလ်ပန်းတွေ ဝေပုံကလည်း 
အဖူးပေါ် အညွန့်တက်လို့ 
တပ်မက်စရာပါလား အမေ 
သံသရာလေးတေးချင်းတွေက စီစီ 
ပုရစ်ကလေးလို သားက မြည်လို့ပေါ့ 
တစ်ခါတစ်ရံတော့ အမေရယ် 
သားဘဝဟာ
မြေငွေ့ပျံ ညလေးတစ်ည ဖြစ်ခဲ့ရတယ်။

သားလေ
သူ့ကိုယ်ပိုင်အသီးတွေ
ညွှတ်အိလေးလံနေအောင် ထမ်းပိုးထားရပေမဲ့
ပျော်ရှာတဲ့
ကုန်ထမ်းသမား သလဲပင်ကလေးကို 
အားကျမိတယ်။

အမေရယ်
လေတွေ ထန်နေလေလေ 
သားမှာ ကြေကွဲရလေလေပါပဲ
မိုးဦးအကျ စောမယ်ဆိုတာလည်း 
တကယ်တော့
လောကဓံတရားပါလား
အိပ်စရာမရှိတဲ့ ညတွေမှာ 
မိုးတွေ သိပ်ရွာတာပဲ အမေရယ်။

အမှောင်နဲ့ စိုစွတ်
မိုးရေတွေ ရွှဲရွှဲနစ်လို့ 
အသံတွေတောင် ငုပ်နေခဲ့ပါပြီ အမေ။

ဆုံးရှုံးမှုသစ်ရွက်တွေ မရှုမလှနဲ့ 
ကံဆိုးမိုးမှောင် တောင်ကုန်းပေါ်မှာ 
သားဘဝရဲ့ အပိုင်းအစတွေတဲ့လား 
သားငြင်းဆန်တယ် အမေ 
အမေ မသိဘူးလား 
အမေ့သားက ကဗျာဆရာလေ
အမေရဲ့။

တကယ်တော့လည်း အမေရယ် 
ကဗျာဆရာဆိုတာ 
ဒဏ်ခံကြိုးလေး တစ်ချောင်းပါဗျာ 
အမေရယ် 
ဟောဒီ ကမ္ဘာလောကကြီးမှာ 
အမေ့သား ကဗျာဆရာဖြစ်လာတာ 
အပြစ်ရှိပါသလား အမေ 
သားရဲ့ အချစ်မှာလေ 
ဟောဒီ ကမ္ဘာကြီးနစ်ခဲ့ရင်တောင် 
စစ်ဖြစ်ဖို့ မသေချာတော့ပါဘူး အမေရယ်။

ခုတော့
တခြားသူတွေ မမြင်မိတဲ့ အသံကလေးကို 
ခေါင်းအုံးအိပ်မိလို့
အကြင်နာအမဲ့ဆုံး ဆုလာဘ်ကို သားရခဲ့ပါတယ်။

အမေ မသိဘူးလား
လူတွေရဲ့ အပြုံးမှာ
ကုန်ဈေးနှုန်းတွေပါတယ် အမေရဲ့။ 
ဧည့်ခန်းနဲ့ အင်္ကျီကောင်းမှ 
ဆက်ဆံတတ်တဲ့လူတွေရဲ့ သဘောထားကို 
သား တူးတူးခါးခါးမုန်းတယ် အမေ။

အမေရယ်
တခြားသူတွေအတွက်တော့ 
အရာရာဟာ လက်တစ်ပစ်စာရယ်ပါ။

သားမှာတော့
ယူဇနာသန်းပေါင်းများစွာ ဝေးကွာလို့
သားလေ
ရေရောထားတဲ့ ညရယ်လို့ မရခဲ့ဖူးဘူး။

သားရဲ့ 'ဘီး'ကလေးဟာလေ
ဘယ်လောက်တောင် ပါးလှပ်နေသလဲဆိုတော့ ဆံခြည်မျှင်လေးတစ်မျှင် နင်းမိရင်တောင် ဘီးက ထပေါက်သွားနိုင်ပါတယ် အမေ။

အလျှံညီးညီး မီးတောက်မီးလျှံကြီးထဲ
နေ့စဉ် ခုန်ခုန်ချနေရတဲ့ ဘဝခရီး 
အခမဲ့ညတွေ သိပ်ပြီး သိပ်သည်းလွန်းလှ
အမေရယ်
လွတ်လွတ်ကျွတ်ကျွတ်ကြီး ကန်သွင်းခံရ 
ကျွန်တော် ဘယ်လောက်မှားယွင်းမိလို့လဲ အမေ
အဆုတ်က ကျပ်ခိုးစွဲမီးဖိုချောင် 
ချောင်းဆိုးလိုက်တိုင်း ချောင်းဆိုးလိုက်တိုင်း 
ရင်ခေါင်းကြီးထဲ မီးထထတောက်တာ မြင်ရ 
အမေရယ် 
အတွင်းလူမမာ တစ်ယောက်ပါ

ဒါပေမဲ့
သစ်သားဘတ်စ်ကားအိုအိုကြီး ခိုစီးလို့
ကဗျာဆရာ မာယာကော့စကီး ဆိုတဲ့လူလည်း ပါတယ်လေ လူနဲ့သူနဲ့ မတူတဲ့လူလို့
လူတွေသူတွေ ပြောခံရတဲ့ သားမိတ်ဆွေပေါ့ ဘယ်လောက်တောင် ကြောက်မက်ဖွယ်ရာ ပြိုလဲခဲ့ပါသလဲ ဘယ်တော့များမှ သမ္မာဒေဝတွေလက်ထဲ ရောက်မှာတဲ့လဲ တစ်ယောက်ကို တစ်ယောက် မေးရင်းပေါ့။

မျက်စိတစ်မှိတ် လျှပ်တစ်ပြက်အတွင်းမှာ 
သောမဂြိုဟ်တွေ ချောင်းကောဖြစ်သွား 
ဘဝကို ဖျစ်ညှစ်ကြည့်လိုက်တော့
လိမ္မော်သီးကလေးမှာ
အချိုရည် ကျန်သေးတယ်
အသည်းနှလုံးထဲမှာ
ပန်းတွေ အရမ်းပွင့်တာပဲ အမေရယ်။

ကုတ်အင်္ကျီဝတ်ချင်တဲ့ ဆောင်းရာသီရယ် 
မီးလျှံကင်းမဲ့တဲ့ မီးလင်းဖိုကြီးရယ် 
နှင်းစက်တွေကို အသေခံသောက်ချင်တဲ့ မြက်ပင်ကလေးရယ်
လမင်းကို 
ပြည့်ပြည့်ဝ၀ တိုက်ရိုက်မမြင်ချင်တဲ့ အပြုံးရယ်
အနေအထိုင်မတတ်တဲ့ ရေပန်းတိုင်ကလေးရယ်
မိုက်တွင်းနက်နက် ကဗျာပေါ်အချစ်ရယ် 
မကြာခဏ
လူလိမ္ခံရတဲ့
ရင်ထဲက ကြယ်ပြာလေးရယ် 
နက္ခတ်မိမိ ပျော်ချင်ရှာတဲ့
အပျော်လေးရယ်
သားလက်ဖဝါးထဲမှာ ကျစ်ကျစ်ပါအောင်ဆုပ်ထားလို့ တဆတ်ဆတ်တုန်နေတဲ့ သားဘဝလေးရယ် 
အမေ့သားမှာ ပိုင်ဆိုင်ပါတယ်။

ထမင်းစစ်စစ် စားချင်တယ် အမေရယ် 
အိမ်နံ့မွှေးတဲ့ အိပ်ရာစစ်စစ်မှာ အိပ်ချင်တယ် 
ခြေထောက်တွေကို မီးဖိုအငွေ့ ပေးချင်တယ် 
ဗမာ ပရဆေးသန့်သန့် သောက်ချင်တယ် 
ပြီးတော့ ဟောဒီလို 
အမေ့မျက်လုံးအရောင်ကို မွတ်သိပ်ပါတယ်
တေပေလေလွင့်ပြီး ပြန်လာတဲ့သားကို
ကရုဏာသက်မြဲသက်တဲ့ အမေ့အကြည့်လေ။

အမေရယ်
အမေ့ဆိပ်ကမ်း မကပ်တာ ကြာပြီဖြစ်တဲ့ 
သားသင်္ဘောလေ အမေရဲ့။

ကျွန်တော် ရိုးသားခဲ့ပါတယ် အမေ 
ဤသို့ပင် ပဲ့တင်ပါလိမ့်မယ်။ ။

#မောင်ချောနွယ်"}

]
