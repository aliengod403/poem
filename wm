[
{"title":"ပွန်းပဲ့နေတဲ့ငှက်တကောင်","poem":"ပွန်းပဲ့နေတဲ့ ငှက်တစ်ကောင်

အပြင်မှာ
မှောင်တော့မယ် ညီမလေးရေ ...။
ခုလို ညနေခင်းတွေဆို
ခိုကိုးရာမဲ့ ငှက်တွေကို အစာချကြွေးရင်း
ကိုယ့်ညီမလေးလည်း
လောကကို တဆုံးတွေးနေတော့မယ်။
အေးကွာ ...
မြို့ကြီးပြကြီးဆိုတာလည်း
တောကြီးမြက်မည်းလိုပါပဲ
လမ်းမနဲ့တူတဲ့ ကိုယ့်ဘဝကို
ငုံ့ကြည့်ပြီး လျှောက်တာတောင်
လမ်းပျောက်လို့ပျောက်
သစ်ပင်နဲ့တူတဲ့ လူရဲ့အောက်မှာရပ်ရင်း
မျက်လုံးနဲ့မတူတဲ့ အကြည့်တွေကို ရှောင်ဖယ်ရင်း
ကိုယ့်ညီမလေး ချကျွေးတဲ့
အစာဗန်းလေးထဲမှာ
ငှက်တစ်ကောင်ဖြစ်ချင်ပါတယ်။
အခုလို အမှောင်တွေတစ်ရစ်ချင်း ဆင်းလာပြီဆို
ကိုယ့်ကိုကိုယ် ညဉ့်နက်ထားရတဲ့နေ့တွေဟာ
ခေါင်းပေါ်က ဆံပင်တွေလို ရှည်လျားဆဲ
ဒုက္ခဆိုတာကလည်း
တစ်ခါတလေ ဖီးသင်သပ်ရပ်လိုက်
တစ်ခါတလေ ရှုပ်ထွေးပွယောင်းလိုက် မဟုတ်လား
ငှက်တွေအိပ်တန်းဝင်ကြပြီ ညီမလေးရေ
`` ငါလည်း ဒီည
ဘယ်အကိုင်းမှာ နားမှာလဲ ´´ အတွေးထူထူ
တိရိစ္ဆာန်ရုံနဲ့တူတဲ့
ဆူဆူညံညံအရက်ဆိုင်လေးထဲက ထွက်လာခဲ့တယ်။
ကဲ ...
လောကကို ခပ်မော့မော့
ကြည့်တတ်တဲ့ ကိုယ့်ညီမလေးရေ
မိုးတွေလည်း မှောင်လာပြီ
မင်းအခန်းတံခါးကို ပိတ်လိုက်တော့
မင်းစာဖတ်ချိန်၊ မင်းအိပ်ချိန်
ပြီးတော့၊ မင်းအိပ်မက်တွေထဲ
ခေါင်းငိုက်စိုက် ပျံသန်းလာတဲ့ ငှက်တစ်ကောင်
ခပ်တိုးတိုး ပေါက်ကွဲရင်း
လမ်းပျောက်နေတာ တွေ့ရင်လည်း
မင်းသိထားတဲ့ အဘိဓမ္မာတွေ၊ ဒိုင်ယာလော့တွေနဲ့
ငါ့ဘဝထဲ ချကျွေးပါအုံးကွာ။ ။

#ဝင်းမြင့်
ပန်းတိုင် မဂ္ဂဇင်း၊၁၉၉၈ ဇန်နဝါရီ "},
{"title":"ကဗျာ့ကမ္ဘာ","poem":"ကဗျာ့ကမ္ဘာ


အချစ်ဆိုရင်
တစ်ယောက်ယောက်တော့ 
တွေ့မိလွမ်းမိပေါ့

အချစ်ကဗျာ မှာတော့.
သိပ်မရောင်းရတော့ဘူး

အခုချစ်တတ်သူတွေက
သိပ်စာမဖတ်ကြတော့ဘူး

သူတို့တချို့က
သိပ်အဆင့်တွေတက်ပြီး
မုန်းပဲမုန်းတတ်နေတော့တာလား။"},
{"title":"တိတ်တခိုး","poem":"တိတ်တခိုး

သစ်ရွက်ကြွေမယ်ကြံတော
သစ်ကိုင်းက လှမ်းဆွဲထားတယ်

ဝရန်တာကနေ
လဆီ ငါလှမ်းတက်လိုက်သလိုမျိုး။"},
{"title":"တိုက်ပွဲ","poem":"တိုက်ပွဲ

သူကကွေ့မယ်ဆိုတော့.
ရှောင်ပြီးရပ်ထားရုံပေါ့
အခုကဖြောင့်ဖြောင့်ကြီးသွားမယ်ဆိုပြီး.
ကွေ့လိုက်တာပဲ
အဲဒီတော့လည်း မျက်နှာချင်းဆိုင်
တိုက်ရုံပဲ
မင်းဘာလဲ 
ငါဘာလဲ
တကယ့်အဖြစ်မှာပွက်ကာသီကာရှောင်သွား
ကျနော့်မှာ နှစ်ရှည်လများစောင့်စား။"},
{"title":"နိမိတ်ပုံ","poem":"နိမိတ်ပုံ

မင်းထားခဲ့တဲ့နေရာမှာ
ငါ့အရိပ်ကလဲလို့
ငါကရပ်လို့
 
တစ်ခုရှိတာက
လဲကျနေတဲ့ငါ့အရိပ်ပေါ်က.
သစ်ကိုင်းဟာ
ရွက်သစ်တွေဝေပြီး
ပုရစ်တွေဖူးလို့

ရပ်နေတဲ့ငါက
ဘာရယ်မဟူတ်ငေးကြည့်လို့

ဒီလောက်ပါပဲ  ။"}
]
