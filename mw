[
{"title":"သက်ရှိတစ်ရှူးများ ပိုးဆက်ခြင်း","poem":" သက်ရှိတစ်ရှူးများ ပိုးဆက်ခြင်း (မိုးဝေး)

တကွဲတပြား နေ့တစ်နေ့အကြောင်း စဉ်းစားဖူးလား
လေလွင့်နေသော်လည်း အနံ့အသက်က ရပ်ကျန်ခဲ့တာ မြင်ဖူးလား
လူတစ်ယောက်အိပ်ရာက လန့်နိုးလာသလိုမျိုး
အဖြစ်အပျက် စက်ရုံထဲက ပင့်ကူအိမ်များဖွဲ့နေတဲ့ အိမ်မဲ့တစ်ယောက်ရဲ့
စိတ်ကူးထဲကအိမ်ဟာ အိမ်ထဲမှာနေရောင် ဝင်ရောက်နေသလို
ဆန္ဒမဲ့ရောက်ရခြင်း။ ‘မြစ်ဆွေးများထဲ လှော်ခတ်ခြင်းသီအိုရီ’
အဆိုပါကောက်နုတ်စုစည်းချက်များ၊ စာမျက်နှာ ၃၊ ၄၊
ဆူးမဲ့ဆူးပင် ဆူးရွက်၊ ဆူးခက်၊ ဆူးသရဖူ အယူအဆတစ်ခုခု
ယေဘုယျသတ်မှတ်ထားရသော ဘဝအပေါ်မှ လမ်းများ
ပျော်ပွဲအား ရွှင်ပွဲနှင့် ခွဲခြားထားကြည့်လျှင် သင်မည်သို့ယူဆမည်လဲ
ငါ့ကိုယ်ပိုင်းလိုက်တာ အနိုင်နဲ့လား ဓားနဲ့လား။ သင်မြင်တွေ့ဖူးပါသလား
အယူအဆကို ယူဆထွက်ပြေးသွားသူတစ်ယောက်ရဲ့
အိမ်အပြန်ခရီး နေ့နဲ့ညကို ဖြတ်ရတယ်။ သဘောတရားဟာ လက်တွေ့က
ဆင်းသက်လာတာလားဆိုတာ လိုအပ်တဲ့ကွက်လပ်လား။ ထွက်ပြီးသား
အငူလား။ အရာရာအား ငူငိုင်တက်ကြွရင်ဆိုင်ပါလေ၊ မင်းကို ကိုယ်နဲ့ချိတ်ဆက်
ထားတဲ့နေရာလေး ပဲ့ထွက်သွားတဲ့အခါ မင်းဟာရီဂျက်/ဂျီဟက်။ ဟုတ်လား
ဟုတ်ခိုင်းနေလား ဘဝဆိုတာ တွဲဖက်သုံးစွဲရတဲ့အရာ၊ ကိုယ်ထင်ရာလေး သူမြင်
လမ်နဲ့ခရီးကို တွဲသုံးလို့ရပါပြီ။ ဆိုက်ကားပေါ်မှာ ဆင်အကြောင်း စိတ်ကူးယဉ်သူတစ်ဦးရဲ့
ဘဝအခြေခံမူများထဲမှာ ကိုယ့်ဘဝအား သူ့ဘဝဟု သဘောထားပါရန် မိုးတွေရွာခဲ့ဖူးတယ်။

မိုးဝေး
မတ်လ၊ ၂၀၀၉
ပိတောက်ပွင့်သစ်မဂ္ဂဇင်း။"},
{"title":"ဆပ်ပြာပူဖောင်း ကုမ္ပဏီ","poem":"ဆပ်ပြာပူဖောင်းကုမ္ပဏီ

မိုးသားများထဲ အသားကျ နေထိုင်

ရ့က်ကြမ်းရေကျို ကိုင်းဖျားတစ်ယောက်

ငယ်သူအိပ်မက် အိမ်က ထွက်ခဲ့

ချစ်လျက်ဆွဲကာ ခေတ်ရေစီးထဲ

မိုးသားများ အသားကျ လွင့်မျော

ပွင့်ချပါလျက် အပွင့်ခက်သည့် ခေတ်

သူဌေးကလေ သမီးကို အမြဲတမ်း ခေါ်တယ်

အရောင်းမြှင့်တင်ရေးမှာ နင်ဟာလေ

ဟောဒီပိုးသားဆူးကလေးဟာ သမီးဘဝရဲ့ သရဖူပေါ့။

သမီးသာ အိပ်မက်တိုင်း ဖောက်လို့ရတဲ့ လမ်း

သမီးတို့ ထုတ်လုပ်တဲ့ ပစ္စည်းရဲ့

ကုန်ကြမ်းဟာလည်း သမီးပဲ၊

ကုန်ချောဟာလည်း ကဲ . . . ကြည့် မချောဘူးလား

သမီးဟာ

ပေါက်ကွဲဖို့ အဆင်သင့် ဖြစ်နေတဲ့ ဗုံး

ပြည်တွင်းစစ်နဲ့ ဆက်စပ်တဲံသူတွေက ပြောတယ်

သူတို့ ပြောတာ သူတို့နယ်ပယ်က စကားပေါ့

ကုမဏီမှာတော့ သမီးဟာ အလင်းလက်ဆုံး

ဆပ်ပြာပူဖောင်းတစ်လုံးဟာ ညနေ ညနေဆို

ပိုးသားဆူးကလေး ပိုးသားဆူးကလေး

နွှင်နွှင်ပေးတယ် ထွင်ထွင်ပေးတယ် ခေါ်မလား

နွှာနွှာပေးတယ်ပဲ ထားပါတော့

`ရင်းနှီး´ ကြတဲ့ သဘော `မြုှတ်နှံ´ ကြတဲ့သဘော

ခင်ဗျားလို့ သုံးစွဲလိုက်မယ်နော်

ခင်ဗျားဆို ဘယ်`ရင်းနှီး´ ကို သုံးစွဲမလဲ

သမီးက ဦးကိုနောက်တာပါ

သမီးဘဝက အမြဲ တောက်ပနေရမှ မဟုတ်လား

ဆပ်ပြာပူဖောင်းနောက်နောက်ကြီးဆို ဘယ်သူ ပျော်မလဲ

ကြာတော့လည်း ငြီးငွေ့တယ်၊ နောက်ချင်တယ် ဦးရယ်

ဦးမှာ မြစ် ရှိလား၊ ချောင်းကလေးရော မရှိချင်ဘူးလား။

     မိုးဝေး"},
{"title":"ကွယ်လွန်ချိန်မှာ ငါဘယ်လောက်ကျန်ခဲ့သလဲ","poem":" ကွယ်လွန်ချိန်မှာ ငါ ဘယ်လောက်ကျန်ခဲ့သလဲ

 

လမ်းတွေ

မြေနီလမ်းတွေ

၁၉၈၀ ကျော်က မြေနီလမ်းတွေ။

 

တစ်ချိန်ကလို

အေးမြတဲ့ မင်းအပြုံးတွေ

အိုမင်းလာတဲ့ တစ်နေ့မှာ . . .

 

အဲဒီလို သီချင်းတွေ

အဲဒီလို မိုးတွေ

အဲဒီလို ချစ်ခြင်းတွေနဲ့  ငါ လမ်းလျှောက်နေတယ်။

 

ငှက်ကလေးတွေလည်း အဲသလိုပဲ

သာယာစွာ မြည်ကြွေးကြတယ်(လို့ထင်ထယ်)

အဲဒီအချိန်မှာ ရထား ဝင်လာတယ်

အဲဒီအချိန်မှာ သူ ထွက်ခွာသွားတယ်

အဲဒီအချိန်မှာ ငါလို့ နာမ်စားသုံးမိသူ တို့နှစ်ယောက်။

 

ဘဝကို ခင်တွယ်လို၏

ဘဝကို မခင်တွယ်လိုတော့ပါ။

 

ဒီလိုနဲ့ ရှိနေခြင်းကို သံသယဝင်ခဲ့တယ်

ငါတို့ဟာ ပြုလုပ်ခံ တည်ဆောက်ခံတွေပဲ

ငါတို့ဟာ တံတားတွေပဲ လမ်းတွေပဲ

နေ့စဉ်နဲ့အမျှ ဖဲ့ဖဲ့ပေး နေရတယ်

လောကကြီးကတစ်ဖဲ့ သူကတစ်ဖဲ့

လောကကြီးကတစ်ဖဲ့ သူကတစ်ဖဲ့

လောကကြီးကတစ်ဖဲ့ သူကတစ်ဖဲ့

လောကကြီးကတစ်ဖဲ့ သူကတစ်ဖဲ့။

 

ဒီလိုနဲ့ တစ်နေ့

သံဝေဂ ရသလို ဘာလိုလိုနဲ့

အိမ်ပြန်လာကြတယ်

အိမ်မရှိတော့ဘူး လယ် မရှိတော့ဘူး

နွားမရှိတော့ဘူး ကိုင်း မရှိတော့ဘူးတဲ့

ကွန်ကရစ်လမ်းပေါ်မှာ ရပ်ရင်း

ကွန်ကရစ်လမ်းဘေး ဟင်းရွက်သည်ရဲ့ ဗန်းထဲက

တောခရမ်းချဉ်သီးလေးတွေကို ငေးရင်း

ကွန်ကရစ်တောအလယ် မောတယ် အချစ်ရယ်

ဒီလိုပဲ တွေးမိ ငေးမိ ဆွေးမိ ရေးမိ၏ ။            ။

      မိုးဝေး"},
{"title":"သမ္မတကြီးနဲ့ သုံးလေးမှတ်တိုင်","poem":" သမ္မတကြီးနဲ့ သုံးလေးမှတ်တိုင်



ဘတ်စ်ကားတွေ တင်သွင်းခွင့်ပြုတော့မယ် ဆိုတဲ့ သတင်းကို

သတင်းစာမှာ ဖတ်ခဲ့ရင်း ဘတ်စ်ကား တစ်စီးပေါ်မှာ

ငါရယ် သမ္မတကြီးရယ် ထိုင်ခုံအလွတ်တစ်ခုမှာ နေရာဦးကြရင်း တွေ့ကြ

ငါတို့ကဗျာအကြောင်းပြောမိ၊ ငါကလည်း ကဗျာတွေ စိစစ်ရေး တင်ရဦးမလားမေးမိ

သမ္မတကြီးက ရိုးစင်းလှပါတယ်၊ သူ မသိပါဘူး တဲ့

သူဟာ တိုင်းပြည်ရဲ့ အခြေံခံလိုအပ်ချက်တွေတည်ဆောက်ခြင်းမှာ

အလုပ်များနေပါသတဲ့။ ဒါနဲ့ ငါလည်း ရောက်တတ်ရာရာ

ခု သမ္မတကြီးစီးနေတာ အထူးဘတ်စ်ကားကြီးတွေပေါ့ လို့

စကူပြုတ်၊ထိုင်ခုံနဲ့နေတဲ့ နေရာလွတ်ကို ဦးစားပေးရင်း ပြောရင်း

အင်္ကၤျီဟပြဲစပယ်ယာကို ငါးရာတန်တစ်ရွက် ပေးမိ

၂ ယောက်စာ အဲဒီမှာ စပယ်ယာက သမ္မတကြီးရဲ့ ဘေးပြတင်းကနေ

ကွမ်းတံထွေးကို ဗျစ်ကနဲ ထွေးရင်း တစ်ရာတန်ပေးဖို့ ဟောက်လိုက်တာ

ငါခံလိုက်ရ၊ သမ္မတကြီး မြင်သွားတယ်၊ သမ္မတကြီးကိုလည်း ခရီးသည်တွေ မြင်သွားတယ်။

 

ဒီလိုနဲ့ စံပြ၊ ဒီလိုနဲ့ စိန်ဂျွန်း၊ ဒီလိုနဲ့ ပဲခူးကလပ်

ဒီလိုနဲ့ အဲဒီရှေ့ နိုင်ငံခြားရေးဝန်ကြီးရုံးဟောင်း(ပြုပြင်ဆဲ)ကို ဖျတ်ကနဲ၊

ပြီးတော့မှ အမျိုးသားပြတိုက် မတ်တပ်ရပ်တွေ ပြည့်ကြပ်ညပ်နေတဲ့

ဘတ်စ်ကားပေါ်မှာ ထိုင်ခုံအပြည့်သာ တင်သည် ဆိုတဲ့

စာတန်းလေးကို သမ္မတကြီးက ဘာနဲ့ဆက်စပ် ငေးရင်း အလုံလမ်းမှာ ပွိုင့်မိ

ဒရိုင်ဘာက ရှေ့က တွန့်ဆုတ်နေတဲ့ နံပါတ်မဲ့ယာဉ်တောက်တောက်ကြီးကို ကြိမ်ဆဲ

မိုးကလည်း မေလလယ်မှာ ရွာရင်း

ကားခေါင်မိုးကလည်း ရေတွေ ယိုကျ

ဒီတော့မှ သမ္မတကြီးက သက်ပြင်းချ စကားတစ်ခွန်းပြောတယ်

မောင်ရင်တို့ ရေးတဲ့ကဗျာတွေထဲမှာ ဒါတွေပါလားတဲ့

ဒါဆို ကဗျာကိုလည်း တိုင်းပြည်ရဲ့အခြေခံလိုအပ်ချက်ထဲ ထည့်ရမတဲ့

ဟုတ်ကဲ့ပါ သမ္မတကြီး၊ ကျမ်းမာပါစေလို့ ပြောရင်း

မြေနီကုန်း မြေနီကုန်းမှတ်တိုင် (ပြိုင်တူ)တွန်းချတာ ခံလိုက်ကြရတယ်

သမ္မတကြီးဟာ သစ်လွင် လှပတဲ့ကားမှတ်တိုင်ကို ပွတ်သပ်ကြည့်ရင်း

တို့ဆင်းခဲ့ကြတာ မြေနီကုန်းမှတ်တိုင်လား တဲ့

ဟုတ်ကဲ့ပါ သမ္မတကြီး  ပြည်သူ့ရင်ပြင်ရှေ့မှာ လုပ်ထားတဲ့

မြေနီကုန်းမှတ်တိုင်ပါလို့ ပြန်ဖြေလိုက်ရတယ်

ဒါတွေကော မောင်ရင်တို့ ကဗျာတွေမှာ ပါသလား တဲ့

ဒါဆို ကဗျာကိုလည်း တိုင်းပြည်ရဲ့အခြေခံလိုအပ်ချက်ထဲ ထည့်ရမတဲ့

ဒီလိုနဲ့ ငါနဲ့ သမ္မတကြီး တကယ့်မြေနီကုန်းလည်း ရောက်ရော

မောလို့ ပန်းလို့ ရေရှိရာအရပ်ကို အမြန်ရှာခဲ့ကြ

ခေါင်းဆောင်နဲ့ ပြည်သူ ချွေးပေါက်ချင်း လဲလှယ်ကြ

ဒီလိုနဲ့ နောက်တစ်နေ့မှာ သမ္မတကြီးရဲ့ ကျမ်းမာရေးသတင်းတွေ ပျံ့နှံ့ခဲ့တယ်

ငါတို့ရဲ့ကဗျာတွေဟာလည်း တိုင်းပြည်ရဲ့ အခြေခံလိုအပ်ချက်ထဲ ပါမပါ မှုန်းဝါးခဲ့တယ်။  ။

 

မိုးဝေး

19.5.2012"}
]
