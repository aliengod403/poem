[
{"title":"-----","poem":"(ပါပီ ယွန် - သို့)


စစ်ကိုင်းတောင်ပေါ်မတက်ပဲစစ်ကိုင်းတံတားပေါ်ကခုန်ချသွားတယ်...

အဲဒိနေ့မတိုင်ခင်က အဲဒီနေ့ရှိသလား

သူရှိတဲ့နေရာမှာသူဘယ်တော့မှမရှိဘူးလား

အမှတ်-၈ လိုင်းကားတွေဟာ အတိတ်ကို ရောက်သလား

မြစ်ထဲမှာ ခရမ်းပြာပန်းတွေ မျောနေသလား

လေဖိအားကြောင့် ပုသွားတဲ့ သဲလွန်စတစ်စုံတစ်ခု တွေ.မိသလား

ပြူတင်းပေါက်ပတ္တာက ကျပ်နေသလား

ရှီဟွမ်တီ တံတိုင်းက ခြေထောက်နဲ့လာထောက်နေသလား

ဂစ်တာကို စောင်ထဲ ထိုးထည့်ထားသလား

တစ်ယောက်ယောက်ဝင်သွားတော့ မီးတောင်းညှိသေးလား

ပြန်ထွက်လာတော့ လောင်မီးပိုး ကူးစက်လာသလား

မီးလောင်နေပြီး မီးမလင်းဘူးလား

ဦးထုပ်လျှာထိုးက လျှာကျိုးနေသလား

လစ်တမတ်စက္ကူ မကျန်တော့ဘူးလား

ရေခဲရေကို မှုတ်သောက်နေသလား

မှန်ဘီလူး အခုံးနဲ့အခွက် မှားသွားသလား

အင်ဂျီနီယာဝင်းဇော်ရဲ့ပန်းချီကားက ရေချိန်မကိုက်သေးဘူးလား

လပေါ်လူရောက်ပြီး လူပေါ် လရောင် မရောက်ဘူးလား

ဆံပင်ညှပ်ဆရာက ဆံပင်ပဲညှပ်တယ်..ခေါင်းမညှပ်ဘူး..ပြောလိုက်သလား

မရှိတဲ့ပြောစရာတွေနဲ့ပြောစရာမရှိတဲ့တနင်္ဂနွေ ရောက်လာပြန်ပြီလား

တင်စိုးဝင်းအစ ဘတုတ်အဆုံး....

ဇာတ်ထုပ်ထဲဇာတ်မြုပ်ကုန်ပြီလား

လည်ချောင်းထဲ ငါးရိုးနင်နေသလား

ငါးရိုးက ဓာတ်မှန်မှာ မပေါ်ဘူးလား

အဓိပ္ပာယ်သွားငုပ်တာလား၊အဓိပ္ပာယ်ငုပ်သွားတာလား

ပြဒါးမမိဘဲ ပြဒါးဆိပ်မိသွားသလား

စာက စာပို့သမားကို လာပို့သွားသလား

အချိန်ဟာ ဖြေးဖြေးလေးရွေ့ပြီး အမြန်ကြီး ကုန်သွားသတဲ့လား

မဲလုံးကို မဲလုံးလို့ခေါ်လို့ရသေးပေမယ့်၊အခု

ကုလားကြီးကို ကုလားကြီးလို့ခေါ်လို့ရသေးရဲ့လား

လေထဲတိုက်အိမ်ဆောက်ချင်လို့

ရေပေါ်လမ်းလျှောက်တဲ့ဇာတ်ဝင်ခန်းကို

ရေမှာ အရုပ်ရေးခဲ့တာလား.....။ ။


ဝေးခေါင်

25 03 09

(ကုလားလေး-စိုးနိုင် ... သို့)"},
{"title":"အစိမ်း","poem":"အစိမ်း

ငါ့အခန်းကဏ္ဍဟာ
ကောင်းကင်လို ပေါလောမျောနေတယ်
ယောင်ရမ်းလန့်ဖျတ်စရာ အရိပ်တောင် မရှိ။


တံတားတွေရဲ့လှပမှုကို သူပြောခဲ့ပုံက
ခုန်ချလိုက်ရင်
အောက်မှာ
ဒုက္ခအပေါင်းမှ အေးငြိမ်းလွတ်မြောက်ဖွယ်ရာ
အစိမ်း လဲ့နေတဲ့ ရေပြင်။ ။


ဝေးခေါင်
၁၇ မေ ၂၀၁၅
ညနေ ၆ နာရီ ၊ တနင်္ဂနွေ"},
{"title":"မှဲ့ဟာ မင်းအတွက်မှည့်နေတာမဟုတ်","poem":" မှဲ့ဟာ မင့်အတွက် မှည့်နေတာ မဟုတ်

ဒါရိုက်တာလည်း မင်းသားအလျောက်
မီးထိုးလည်း မှန်ထိုးအလျောက်
သဘာဝပေါက်ပင်မှန်ရင် ကျောက်ဆောင်မှာလည်း မျိုးပွားတယ်
သဘာဝဟာ ရေကြည်ရာမြက်နုရာ ရှင်သန်နိုင်စွမ်းအရ
အဓိပ္ပာယ် ရွှေ့ပြောင်းနေထိုင်တဲ့ ဓာတ်ဂုဏ်သတ္တိ ရှိတယ်
ဒါကြောင့် လက်မောင်းကြွက်သားတွေ ပိန်လှီလာပြီး လက်ညိုးတွေ အထိုးသန်လာတယ်
ဖိနပ်ပါးရုံ ခြေမများတော့ပဲ လက်ဝင်တဲ့အလုပ်မှာပဲ သာယာလာတော့တယ်
လက်ဖျံနှစ်ဖက်မှာ လိပ်ပြာနှစ်ကောင်ဟာ
ဗမာဘာသာစကားအခြေခံသိမှုနဲ့ တောင်ပံခတ်နေတယ်
အစစ်အမှန်ပရမတ္ထကို
စကားလုံးနဲ့ပညတ်ထားရတယ်
လူတွေ လေယာဉ်ပျံစီးတာကို မိချောင်းစီးတဲ့မင်းနန္ဒာ ဉာဏ်မမီဘူး
ကားမရပ်ရနေရာမှာ စိရပ်၊ ဒါမှမဟုတ် စက်နှိုးထား၊ ဒါမှမဟုတ် မောင်းနေ
ခေတ်စမ်းကို ရိုက်ချိုးပြီးရင် ခေတ်ပေါ်ကို ထု
ခေတ်ပြိုင်ကို ကင်
ကြက်ဥနဲ့ကြက်မမှာ ကြက်ဖက အရင်စတာ
နိုင်ငံရေးကို ဦးထိပ်ထားပါကုမ္ပဏီက ပေးစကေးကောင်းတယ်
ရာဇဝင် အတ္ထုပ္ပတ္တိလည်း ရှိရမယ်တဲ့
ပရိုဖိုင်းကို သေသေချာချာ ရွေးပါ
ပြင်ပါ မွှတ်နေအောင် ပွတ်ချောပါ
ဘယ်မှာမှ အရာမသွင်းရင်
ကိုယ့်အတ္ထုပ္ပတ္တိစာအုပ်မှာ ကိုယ့်ကဗျာကို ထည့်ရေးပါ
ရွှေရင်ဌေးဌေးကို ဖော်လိုလုပ်ပါ
အနှစ်သာရဟာ အနှစ်သာ ရမယ်ဆို အပေါ်ယံကို ဆန်တက်ဖို့ ဝန်မလေးဘူး
ပင်မရေစီးကြောင်းဟာ အမြဲ ပင်မရေစီးကြောင်းမှာ စီးနေတယ်
ခေါင်းကိုက်ရင် လက်ထိုးအန်လိုက်
အန်ဖတ်ထဲ သင်ကိုယ်တိုင်ပါသွားရင်
ကျီဂလေးဒွေ ချိစရာ အီပြာရောင် ခေါင်းခင်မှာ
ဘဝအစား အိပ်မက်ကို ရွေးချယ်ရင် အိပ်နေရုံမဟုတ်လား
ဒါတောင် ငါဟာ ဘောင်ထဲမှာပဲ ရှိသေးတယ်
ခေါင်းစဉ်ဟာ တိုက်ဆိုင်မှုရှိခဲ့လျှင် ဆွေဆွေအောင်ကို ရည်ညွှန်းပါတယ်။ ။

ဝေးခေါင်
၁၀:၂၃ နာရီ၊ အင်္ဂါည"},
{"title":"-------","poem":"ကဗျာရေးတာ ကျွန်တော့်ယဉ်ကျေးမှုပါ ။
ချစ်သူရယ်သံကို ဓာတ်ပုံရိုက်ယူခဲ့တာက
ကျွန်တော့် အနုပညာပါ ။
သူငယ်ချင်းတစ်ယောက်ဆီက ပိုက်ဆံချေးရတာ 
ကျွန်တော့် စီးပွားရေးပါ ။
တိမ်တွေကိုကြည့်ရင်း ကျွန်တော်အိမ်ပြန်ချင်နေတာ
 အနှစ် ၂၀၀၀ ကြာခဲ့ပေါ့ ။
 
 #ဝေးခေါင်"},
{"title":"ညိုလေး သို့.........","poem":"ညိုလေး သို့....


သစွာဆောင်ကို 
သစ္စာတရားလိူ့အမှတ်မှားခဲ့တာလား
ယုံကြည်မှု မြင့်မြင့်မားခဲ့တာလား.
တို့လာတယ် သီချင်းကိုညလုံးပေါက်သီဆိုခဲ့
အမှောင်ဆုံးည နံရံမှာ ညမုန်းလို့သူ့နာမည်ကိုရေးလိုက်တယ်
မိခင်တစ်ယောက်က အန္တရယ်ကင်းပရိတ်တစ်တွတ်တွတ်ရွတ်နေတယ်
ဖခင်တစ်ယောက်က အဖြူအမည်းခေါတ်ရဲ့ တီဗီတွေ တစ်လုံးပြီးတစ်လူံးဝယ် တစ်လုံးပြီးတစ်လူံးရိုက်ခွဲတယ်
အစ်ကိုတစ်ယောက်က
အုပ်ကြွပ်မိုးနီနီခေါင်မိုးပေါ်တက်ထိုင်ပြီးလက်နှစ်ဖက်နဲ့တောင်ပံခတ်နေတယ်
သူ့အခန်းမှာ
ပိုးဒါလီသိန်းတန်ရဲ့ ကောငိးပင်ပြာကိုမျက်နှာကြက်တပ်ထားတယ်
သူ့ဆံပင်တွေစာရွက်ပေါ်ကျသွားတော့
မြွေများကဗျာဖြစ်လာ
ထောင်ကထွက်လာပြီးနောက်
အဆိပ်ခတ်ထားတဲ့ခေါတ်ကိုသူမစားတော့ဘူး
ခေါတ်ငတ်ပြီးသူသေဆုံးသွားတယ်
ပုညလမ်းထဲက
ကြက်သွေးရောင် အုပ်ကြွပ်မိုး အိမ်ကလေးရဲ့ သွားကြိတ်သံတွေကို
အထိတ်တလန့်ငါနားလည်ခဲ့ရပုံများ။"},
{"title":"ငှက်များ","poem":"ငှက်များ


မီးလျံထဲ
နတ်ရေကန်လိုခုန်ချ
ဘဝအသစ်တခုရတယ်
အရုဏ်က ငါတို့အာရုံထဲစိမ့်ဝင်လာတယ်
နွေရဲ့လှံ
မိုးရဲ့မြှား
ဆောင်းရဲ့ဓား
လောကဓံ ဓာတ်ကြိုးများပေါ် သီးချင်း ဆိုခဲ့ 
အစာရေစာ ရှားပါးလို့
စိတ်ညစ်စရာများ များလို့
ငှက်တွေကိုယ့်ကိုယ်ကိုယ်သတ်သေတာ
မြင်ဖူးကြားဖူးကြသလား
ငါတို့က 
တောင်ပံမပါပဲ ကောင်းကင်မှာကျက်စားခဲ့ကြတယ်"},
{"title":"ဥဒါန်း","poem":"ဥဒါန်း.


ဒုက္ခတွေကကိုယ့်အပေါ် မိုးသီးကျသလိုကျတယ်
ရေထု လေထုနဲ့ မြေထုအပေါ်တော့
မြူတစ်မှုန်တောင်မကျရအောင်
အရာရာကိုယ်မြိုချခဲ့ရ
တစ်ဘဝလုံးရုန်းပြီးမှ တစ်လက်မပဲရွေ့လဲဘာအရေးလဲ
မိုးထဲရေထဲမှာ ကိုယ့်သွေးသားတွေ ဆူပွက်မြဲ
အဝေးကချစ်သူရေ...
မင့်ရယ်သံက ကိုယ့်ရင်ထဲမှာနေခြည်ဖြာတောက်ပမြဲ"}
]
