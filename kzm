[
{"title":"ပလိန်းကိတ်ရဲ့ အရသာ","poem":"ပလိန်းကိတ်ရဲ့အရသာ

ကိုယ်နှင့်ဝေးသောနေရောင်ခြည်ကို
ပူတယ်အေးတယ်မပြောလိုတော့။

ကိုယ့်နှလုံးသားက
ကမ္ဘာနှင့်အမျှပွင့်သော ပန်းရနံ့တို့စွဲတယ်
ဘယ်လောက်တန်ဖိုးရှိမလဲ။

ဒီနေ့ တနင်္ဂနွေ
ရေနွေးအိုးတစ်လုံးတည်မယ်
ကဗျာတစ်ပုဒ်တွေးမယ်
ထမင်းလည်းတစ်ခါပဲစားမယ်
ဒီ့ထက်ချွေတာလို့လည်းမရ
ဒီ့ထက်အကျယ်ချဲ့လို့လည်းမရ ။

အလုပ်မရှိ အလုပ်ရှာ
ကိုယ့် သိမ်ငယ်မှု
ကိုယ် ကြုံရသောမျက်လုံးများနဲ့
ကိုယ့်ဘဝဓာတ်

ရေချိုးခါနီး
ကိုယ့်တစ်ကိုယ်လုံးကိုယ် အနုစိတ်ပြန်ကြည့်
ဘာဆေးမင်ကြောင်မှ မရှိ။။
             
ခင်ဇော်မြင့်
မြားနတ်မောင် - ဧပြီ - ၂၀၀၃"},
{"title":"မျဉ်းဖြောင့်တစ်ခုရဲ့ ရနံ့","poem":"မျဉ်းဖြောင့်တစ်ခုရဲ့ရနံ့

အိပ်ပျော်သွားရင် နိဗ္ဗာန်
အိပ်မပျော်သေးရင် ငရဲ
ငါ့ဦးခေါင်းက ပူလောင်မှုကို မင်းရယ်မယ်။

အလကားနေ 
ဘယ်သူမှ ‌အဝေးကိုငေးနေမှာ မဟုတ်ဘူး။

ရုတ်တရက် 
ငါ့အပေါ်က ဖြတ်သွားတဲ့နွားပျံလို
အိမ်ပြန်ချင်ပေါ့။          ။

#ခင်ဇော်မြင့်"},
{"title":" ဆောင်း","poem":"ဆောင်း - ခင်ဇော်မြင့် 

.
မသိနားမလည်သူကလေးလို
နံရံကို ဖွင့်ဝင် နံရံကို ပြန်တွေ့လို့
ဝင်္ကပါ ။
ဆိုပါစို့
ထူးဆန်းထွေလာ တခုအပေါ် အမှီပြု
ချစ်မေတ္တာဟာ အခု
ထီးတလက်နဲ့ ဆိုက်ရောက်လာမယ်လား ။
ဒီထက် ကွေ့ကောက်ဖို့လည်း မဖြစ်နိုင်တော့
လ,သာသည်ဖြစ်စေ
လ,မသာသည်ဖြစ်စေ
ဘဝကိုလည်း အဲဒီအတိုင်း ခံယူကာ
ကိုယ့်အနေအထားနဲ့ကိုယ် နေခဲ့ ။
ဂေါ်သဇင်ပန်းကလေးတွေ ပွင့်တော့မယ်လား
ကျွန်တော် မှားရင်လည်း ခွင့်လွှတ်ဖို့
တဦးတယောက် ပြောပြပါလိမ့်မယ် အချစ်ရယ် ။ ။

#ခင်ဇော်မြင့်

မြားနတ်မောင်မဂ္ဂဇင်း၊ ဖေဖော်ဝါရီလ၊ ၂ဝဝဝ"},
{"title":"သတိရခြင်း","poem":"သတိရခြင်း
_

ရုပ်ရှင်ထဲကလိုလို
ကျွန်တော်တို့ ပြန်ဆုံကြဦးမှာပါ။

မှားလို့မှားမှန်မသိ
မှန်လို့မှန်မှန်းမသိ
ရော်ရွက်ခြောက်တွေလည်း
သူအလှုပ်ရှုပ်ပုံကို တဖွဲ့တနွဲ့။

မနေ့က
ကဗျာ နဲ့ ကဗျာဆရာနှစ်ယောက်
အိမ်ကို ရောက်လာတယ်။

ကြံပင်တွေ နဲ့ မြို့လေးကတော့
လွမ်းမှာပဲ။

“ဘယ်သူနဲ့ဝေး” ဆိုပါလိမ့်
ဘယ်သူကို ရည်ရွယ်မှန်းမသိတဲ့
ပေးစာတစ်စောင်ပါ။

မနေ့က နေသိပ်ပူတယ်။

#ခင်ဇော်မြင့်"},
{"title":"မိုးနည်းရပ်ဝန်း(၂)","poem":"မိုးနည်းရပ်ဝန်း (၂)  -  ခင်ဇော်မြင့်

.
မိုးတိမ်က
ကိုယ့်ကို ရယ်သွမ်းသွေးတယ်
တခုသော မွေးနေ့က
ကိုယ့်ဆံပင်ကို နမ်းတယ်
သတင်းအတိအကျ မသိရတဲ့ သတင်းက
ကိုယ့်နှလုံးသားကို အစိုအခြောက်မြှောက်တယ် ။
နေမင်းကို သားရေကွင်းနဲ့ပစ်တဲ့ ကလေးလို
သူ့ကိုယ်စား
ဝမ်းနည်းကြောင်း သဝဏ်လွှာပါးပါမယ် ။

#ခင်ဇော်မြင့်"},
{"title":"သတိရလို့","poem":"သတိရလို့ 
---------------
            -  ခင်ဇော်မြင့်

ချစ်လို့
မုန်းချင်ယောင်ဆောင်ရသောအခါ . .

လွမ်းလို့
နွေသို့မီးလျှံများကို ကြည့်နေရသောအခါ . . 

လမ်းသလားခဲ့သူ
လမ်းကိုမေ့ထားရသောအခါ . .

ကိုယ်မပျော်တာကို
သူ ရယ်မောနိုင်ပါစေ . .

အနာတရတွေအားလုံး
ကိုယ်ပဲ ရပါစေ . .

အိမ်မြှောင်သို့
ကိုယ်ပဲ စုတ်ထိုးပါရစေ . .

တောက်တဲ့သို့
ကိုယ်ပဲ ကြို့ထိုးပါရစေ . .

ဥသြသို့
ညချမ်းချိန်ခါ
သူ့ အသံသာပါစေ . .

ကောင်းသော အိပ်မက်
သူ့ထံရောက်ပါစေ ။ 

                    
#ခင်ဇော်မြင့်
                     
၂၆၊၂၊၂၀၁၈"},
{"title":"တောင်သမန်","poem":"တောင်သမန်

လူတစ်ယောက်
အင်းရေပြင်ကိုကြည့် စိတ်ကူးခဲ့လိမ့်မယ်
အဲဒီစိတ်ကူးဟာ အခု တံတားဖြစ်လို့
အဲဒီတံတားပေါ်မှာ အခု ကျွန်တော်တို့
လမ်းလျှောက်လို့
အင်းရေပြင်ကိုကြည့်လို့
စိတ်ကူးလို့

-#ခင်ဇော်မြင့် -
၉၉/ မေ ကလျာ"},
{"title":"ရှည်လျားတဲ့နေ့","poem":"ရှည်လျားတဲ့နေ့ - ခင်ဇော်မြင့်  သိပ်ကောင်းတဲ့ ကဗျာနဲ့ သိပ်ညံ့တဲ့ကဗျာကို စာတိုက်က ရွေးပိုင်ခွင့်မရှိဘူး အချစ်ကလေး.. မင့်ပြတင်းပေါက်ကနေ အပြင်ကို ခဏလေး လှမ်းကြည့် ကုက္ကိုလ်ရွက်တွေ ကြွေကျနေတာမြင်လား ဖုန်းချလိုက်တော့မယ် ။ လောင်စာများတဝုန်းဝုန်းနဲ့မပြီးနိုင် မစီးနိုင် တောက်လောင်သော ကိုယ့်ရင်နှင့်အမျှလွယ်ကာ တသွယ်သွယ် တရစပ်ရိုက်ခတ်ပစ်လွှတ်နေရသော မြှားအသံများ ။  ခင်ဗျားရောက်မလာရင် ဒါကို နားလည်လိမ့်မယ် မထင်ဘူး ။ အရက်ဆိုင်မှာ ရွတ်တဲ့ကဗျာပါ စာပို့သမားအိမ်မှာ တညနားခဲ့တဲ့ကဗျာပါ ကုက္ကိုလ်ပင်တွေရဲ့အကြောင်းကို အနံ့အရသာမတူတဲ့ မြို့တမြို့က ပြောပြနေခဲ့တာပါ ။  #ခင်ဇော်မြင့်"}
]
