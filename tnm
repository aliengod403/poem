[
{"title":"ဟိုတည် မည်သူပိုင်သလဲ","poem":"ဟိုတယ်မည်သူပိုင်သလဲ



မင်းဂါဇာလား ငါ့ဂါဇာလား
ဒီကွန်စတေးရှင်း လုပ်မိတဲ့ပြာက
ပိုစ့်မော်ဒန်ခေတ်ကြီးကို အပိုင်းပိုင်းအစိတ်စိတ်အမြွှာမြွှာ
ခွဲဖြန့်
ဂွါရာနီကာလိုဂါဇာလား
အသက်ရှူသံတွေက ပုံမှန်ပဲ
ဒါပေမယ့်
နည်းဗျူဟာ အသစ်တွေက
ရောဂါဆန်းတွေလို ဂါဇာကို
ပဉ္စလက်ဆန်နေ
ရွာသူကိုင်တာလားလို့ မေးမရ
ကွင်းပိုင်ကြီးလည်း လက်ပိုက်ကြည့်နေရပုံ
သေသွားတဲ့ လက်နက်တွေကလူဝင်စားပြီး၊
သေသွားတဲ့လူတွေက လက်နက်ဝင်စား
ဒီလိုဒစ်ဂျစ်တယ် အိုင်တီအင်ဖေါ်မေးရှင်းဂလိုဘယ်မှာ
ဘယ်လိုစစ်ဆန့်ကျင်ရေးက ရေပက်မဝင်တာလဲ
အက်ဆေးဈေးကွက်နဲ့ ဝိညာဉ်ရောင်းလိုအား
တိုးချဲ့အသစ်ဘုံဘဝနဲ့
ကြွေတာကိုက ပွင့်ခြင်းနဲ့
ပြဿနာဟာ ဘောလုံးကန်သလိုပဲ
ကမ္ဘာကြီးကို ခြေကြိုခြေကြားထည့်ကန်နေတာပဲ
ဟားမာစ်တွေအနေနဲ့ ဖြစ်ဖြစ်
အစ္စရေးတွေအနေနဲ့ ဖြစ်ဖြစ်
ဟစ်ဘိုလာ ဖြစ်ဖြစ်
အယ်ကေဒါ ဖြစ်ဖြစ်
အာရပ်တွေအနေနဲ့ ဖြစ်ဖြစ်
ပါလက်စတိုင်းတွေအနေနဲ့ ဖြစ်ဖြစ်
ရန်ကိုလည်ဆန့်ပြီးရမ်းလို့မရ
ခြိမ်းခြောက်မှုအသစ်ကို လက်နဲ့ခံရမှာလား
ဂါဇာကမ်းမြောင်မှာ အနာဂတ်တွေယမ်းနံ့စွဲနေတယ်
ချည့်နဲ့နေတဲ့ ရင်ခုန်သံတွေကို သေနတ်ဒင်နဲ့တောင့်ခံထားတယ်
စစ်အစားထိုးကုသရေးအတွက်
ဘယ်လိုကြွေးကြော်သံကို မီးမွှေးဦးချမလဲ
အသေခံဗုံးခွဲပြီး ငြိမ်းချမ်းရေးကိုရယူလို့မရဘူး
အဓိကစိန်ခေါ်မှုတွေက
ရေထဲသွန်ချတဲ့ သဲပါပဲ
ပဋိပက္ခကို ကြိုးကျစ်ပြီး ဒုံးကျည်ထိပ်မှာ သံသယနဲ့ဗိုင်းငင်လည်း
သာနေတဲ့လရောင်က မျက်ရည်ယိုဗုံးထိမှန်
သုည...ဝလုံး...ဇီးရိုး...အိုကနေ အိုဘားမားအထိလား
မိုးသက်လေပြင်းကျပြီးတိုင်း
လေပြည်လေညင်းဟာ ရှိစမြဲလို့ဆိုတော့
ခြိမ်းခြောက်မှုတွေရဲ့ ဒီပလိုမေစီဟာ
စိန်ခေါ်မှုတွေကိုပဲ ပြာနဲ့ဖုံးတယ်
တိုက်ပွဲများ
သေဆုံးမှုများနဲ့ ပျက်စီးမှုများပြည့်နှက်နေသော
ဂါဇာဟာ
ဂျူးအတွက်
ပါလက်စတိုင်းအတွက်ဆို
ငြိမ်းချမ်းရေးအတွက်
မဟာဗျူဟာတွေကိုင်တွယ်ပြီး
ချန်ပီယံဖြစ်ဖို့ဆိုတာ
ဘောပွဲမှာ လွယ်ပေမဲ့စစ်ပွဲမှာမလွယ်
ကြွေးကြော်သံတွေဟာ
ညှိမရတဲ့အတွင်းရေးကနေ နောက်ဆုံးအနတ္တကို မရည်ညွှန်းနိုင်လို့မို့လား
ကျည်ဆန်ခွံလည်း ဘုရားပန်းအိုးဖြစ်တာပဲ
လူမိုက်ကြီး အင်္ဂုလိမာလလည်း ရဟန္တာဖြစ်တာပဲ
အဓိကက
အသိတစ်ချက်လင်းပြီး
ငြိမ်းချမ်းရေးအလံလွှင့်ဖို့
ပြီး
ဂျိုးဖြူငှက်လေးပျံသန်းနိုင်ဖို့
ခုတော့
ဟိုတယ်မည်သူပိုင်သလဲလို့ မေးရမယ့်အခြေအနေ
ဂါဇာရေ...
မင်းနာမည်နဲ့ ကမ္ဘာမြေသားတွေအတွက်
ပြီးတော့
မင်းခန္ဓာကိုယ်ပေါ်က ပဋိပက္ခတွေအတွက်
ပြီးတော့
မင်းကိုဒဏ်ရာရစေတဲ့ သေသောသူများအတွက်
အာဃာတတွေ ကင်းဖို့
ဤကမ္ဘာမြေကို လက်နဲ့ထိပြီး
ပရိတ်ကြီး ၁၁ သုတ်ရွတ်ဆိုလိုက်ပါတယ်
ငါတို့နာဂစ်တုန်းက မင်းတို့စာနာခဲ့သလို
မြန်မာပြည်ကဗျာဆရာတစ်ယောက်အနေနဲ့
ငါမင်းကိုစာနာခံစားပြီး ရေးဖွဲ့ခဲ့ပါတယ်
ဟိုတယ်မည်သူပိုင်သလဲ လို့တော့
မမေးပါနဲ့တော့ကွယ်။
                    တိုးနှောင်မိုး

                    teen မဂ္ဂဇင်း"},
{"title":"လက်ဆောင်","poem":"လက်ဆောင်

တစ်ယောက်ကို တစ်ယောက်
နှင်းဆီပန်းတွေပေးတာ ရိုးလာတော့
တစ်ယောက်နံရိုး တစ်ယောက်ထုတ်ပြီး
လက်ဆောင်ပေးကြတာပေါ့။
အရိုးမှာကပ်ကျန်နေတဲ့ အသားစလေးဟာ
ငါတို့နှစ်ယောက် ချစ်ခြင်းဆိုရင်
ဘယ်လို အဓိပ္ပါယ်နဲ့ ဖြစ်ဖြစ်
အချစ်ဆိုတာ သစ်မှ။
ဆံပင်တွေ သိုးမွှေးထိုးသလို ထိုးပြီး
မင်းအတွက် လက်ကိုင်ပဝါတစ်ထည် ပေးချင်တယ်။
တွင်းထွက်ပစ္စည်းတွေထက်
ငါ့ခေါင်းပေါ်က ဆံပင်ကို မင်းမြတ်နိုးရမယ်
ဘယ်လိုချစ်ခြင်းဖြစ်ဖြစ်
ဆွေးဆွေးမြည့်မြည့်မဖြစ်စေရဘူး။
ကမ ္ဘာဦးအစက ဧဝ
အာဒံရဲ့နံရိုးကို ညတိုင်းစမ်းသတဲ့
ဘုရားသခင်ကထပ်ပြီး
နောက်ထပ် မိန်းမတစ်ယောက် ဖန်ဆင်းပေးလိုက်မှာ
စိုးလို့တဲ့လေ
အဲဒီလိုတော့ မလုပ်နဲ့
မင်းငါ့အပေါ် ယုံကိုယုံရမယ်။          ။"},

{"title":"မုဆိုးမလေး နှင်း (သို့မဟုတ်) လုံးချေတတ်သော ချစ်ဦးသူ","poem":"မုဆိုးမလေးနှင်း(သို့မဟုတ်)လုံးချေတတ်သော ချစ်ဦးသူ

 

ဒီကဗျာ ဖတ်ပြီး

ခေါင်းထဲက မီးတောင်တွေ မပေါက်ပါစေနဲ့

အချစ်ရေလို့ အော်ခေါ်ဖို့

ငါ့မှာ ဆဲရေးတိုင်းထွာမှုတွေ မရှိခဲ့ဘူး

နှင်းရေလို့ ယုယဖို့

ငါ့မှာ ကလော်တုတ်စရာ အမှား မရှိခဲ့ဘူး

ရိုးရိုးသားသား ဖောက်ပြန်မိတဲ့ အချစ်

လူချင်းတွေ့တော့ နင့် ဆံနွယ်တွေက အစ

ငါ့ကို ဖြတ်တိုက်သွားတဲ့ လေတောင်

မကြင်နာချင်တော့တဲ့ အကြည့်မျိုး

နင်အိမ်ထောင်ကျတာ

နင့်ယောကျ်ားဆုံးတာ

ဒီဇင်ဘာ ကျိန်စာတွေ နင့်အပေါ် ရှိသလို

ငါ့မွေးနေ့ကလည်း ဒီဇင်ဘာပဲ။

 

နင့်အရိပ်တွေ စာအုပ်ကြား ညှပ်ထားမိတာ စလို့

နင့်အသံကို ဘောပန်ထဲ ထည့်ရေးမိတာ အဆုံး

နင့်မျက်ဝန်းမှာ ငါ့နာမည်နဲ့ ချစ်မေတ္တာတွေ

ရေခဲတောင်တွေလို အရည်ပျော်ကျခဲ့ဘူးတာ

အမှတ်ရနေသေးလား။

 

နင့်နာမည်က ချောပု

ငါ့နာမည်က ညို

နင်က ငါ့ကို ခေါ်တော့ မောင်

ငါက နင့်ကို ခေါ်တော့ နှင်း

ကိုက်တတ်တဲ့ ခွေးလေးတွေ

ငါနဲ့ ရင်းနှီးသွားတဲ့ အထိ

ငါတို့ ချစ်ခဲ့ကြတယ်။

 

ရုပ်ရှင်ထဲက ဇာတ်ဝင်ခန်းတွေတောင်

တို့လောက် ပျော်စရာ မကောင်းတဲ့ အချိန်

နင့်အပါးမှာ ငါက သက်တော်စောင့် မင်းသားလေး

ငါ့ အပါးမှာ နင်က အလှနတ်ဘုရား

ရူးခဲ့ဘူးတဲ့ ရှေ့ရေး

ရေးပြီးသမျှ မျက်ရည်နဲ့ ပျက်ပြယ်

အရက်ပြင်းတွေသာ

နင့်အစား ငါ့ကို အဖော်လုပ်ပေးတယ်။

ဒဏ်ရာက ဒဏ်ဖြစ်စေပေမယ့်

ဒဏ်က အချစ်ကို အလွမ်းမိစေတယ်။

 

နှလုံးသား နူးညံ့တာ

ဘဝကို အနာတရ ဖြစ်စေတယ်တဲ့

ငါ့လောက် မာတဲ့ နှလုံးသားရှိဦးမှာလား

ချစ်သူ လက်ထက်ပွဲ ဖိတ်ကြားခြင်းခံရတာတောင်

အဝေးက မှန်ပြောင်းနဲ့ လှမ်းငေးမိတဲ့အဖြစ်

မျက်ရည်ဆိုတာ

ရွှေကြောလို ပိတ်သွားတဲ့ ငါ့မှာ

တစ်ချိန်က အကြောင်း ပြန်စဉ်းစား

နင့်နားမှာ ခု ဘယ်သူ ရှိမလဲ

အတိတ်က ငါ့ ရင်ခုန်သံဟာ

နင့်ဒေါက်ဖိနပ်သံလောက် နားထောင်ကောင်းမလား။

 

သူငယ်ချင်း တချို့က ငါ့အချစ်ကဗျာတွေဖတ်ရတာ

ခံစားရတယ်တဲ့ မှန်တယ်

ရည်းစားဦးက လုံးခြေခွဲကြေပစ်တာ ဘယ်သူသိမှာလဲ

နင့်နောက်ပိုင်း

ငါ့ ဘူတာရုံကို နင်လို ရထားတွေ ထိုးစိုက်ခဲ့တယ်

ဘယ်ရထားမှ အချစ်ရိပ် ဖြစ်ထွန်းတဲ့ သစ်ပငါ

မဖြစ်ခဲ့။

ခုလို ဒီဇင်ဘာတိုင်း ခင်ဝမ်းသီချင်းထဲကလို

ရေတွင်းထဲ ငုံ့ကြည့်ပြီး နှင်းရေလို့ အော်ခေါ်တော့ရော

ကွဲသွားတဲ့ ဇာတ်လမ်းက ပြန်ဆက်သွားမှာလား

ပင်လယ်ဟာ ငါပါ

အချစ်နဲ့ ပတ်ရင် ဘယ်တော့မှ အမှတ်(၄၀)မရခဲ့ဘူး

ဒီကဗျာကို နင့်နာမည် နှင်းတွေနဲ့

ရေးခဲ့တယ်ဆိုတာ ယုံ။

                           တိုးနှောင်မိုး

                            သရဖူ၊ မတ်၊ ၂၀၀၆"}, 
{"title":"နတ်ဝင်နေတဲ့ ဂစ်တာ","poem":"နတ်ဝင်နေတဲ့ ဂစ်တာ

ဂစ်တာဝင်စားတဲ့ ဝိညာဉ်က
ဂစ်တာတစ်လက်ဆီကို
ဂစ်တာကြိုးလို တုန်ခါပြီး ရောက်လာ။
ဆံပင်နဲ့ လုပ်ထားတဲ့ ဂစ်တာကြိုးတွေ
ဆံပင်နဲ့ တီးခတ်လိုက်တိုင်း
ဆံပင်ချင်း ရိုက်သံ တရွှမ်းရွှမ်းညံခဲ့။
ဂစ်တာက လူနဲ့ လုံးထွေးသွား
လူက ဂစ်တာနဲ့ လုံးထွေးသွား
အနံ့၊အရသာ၊အရောင်၊ မရှိတဲ့ အသံတွေ
အစီအစဉ်အတိုင်း ခုန်ထွက်ကျ။
လှိုင်းတွေ နာမည်မပေးခင်
စာမျက်နှာပေါ်က ဂီတနုတ်တွေသာ မောဟိုက်
ဂစ်တာက နတ်ဝင်သည်လိုပဲ။ ။


တိုးနှောင်မိုး
ရုပ်ရှင်တေးကဗျာ၊ဖေဖော်ဝါရီ၊၂၀၀၁၊စာ-၁၁"}
]
