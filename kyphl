[
{"title":"စစ်ပွဲများ (၁)","poem":"စစ်ပွဲများ(၁)

 

အဖေ ရှေ့တန်းတိုက်ပွဲကပြန်လာပြီဆို

ကျွန်တော်တို့တစ်အိမ်လုံး မီးကုန်ယမ်းကုန်ပျော်ကြတယ်။

 

ဘာဘီကျူးမီးပုံကြီးအောက်မှာ

အဖေ့ပခုံးပေါ်ကကြယ်တွေ တလက်လက်တောက်ပ။

 

အမေက

အဖေ့ဦးထုပ်ကိုအသာအယာလှမ်းချွတ်ကာ

ခြေဖျားလေးအသာထောက် အဖေရဲ့နဖူးကိုညင်ညင်သာသာလေးမော့နမ်းလို့။

 

ကျွန်တော်တို့က

အဖေ့ပေါင်ပေါ်ကိုအလုအယက်တက်ထိုင်ကာ

အဖေ့ရင်ဘတ်ထဲတိုးဝင် အဖေ့အောင်ပွဲတွေကိုအငမ်းမရတူးစွခဲ့ကြတယ်။

 

ဘေးအိမ်ကရေဒီယိုထဲမှာတော့

ခြေပြတ်လက်ပြတ်တွေ

မိဘမဲ့သွားတဲ့ကလေးတွေ

ပျောက်ဆုံးနေတဲ့အလောင်းတွေနဲ့

အပျက်အစီးတွေအကြောင်း တစ်ညလုံးတင်ဆက်လို့။ ။

       ခရမ်းပြာထက်လူ"},
{"title":"စစ်ပွဲများ (၂)","poem":" စစ်ပွဲများ(၂)

 

အဲ့ဒီ ဂစ်တာလေး မဝယ်ပေးရင်လည်းနေတော့

မုန့်ဖိုးမရှိလို့မပေးနိုင်ရင်လည်းရပါပြီ၊ အမေသာပြန်လာခဲ့ပါတော့။

 

ညီလေး ရပါတယ်ကွ

အစ်ကို့ဗလာစာအုပ်တွေ မင်းကြိုက်သလောက်ဖြ၊ဲ လာလေကွာ လာပါ။

 

အဖေ

ကျွန်တော် နောက် ဘယ်တော့မှကျောင်းမပြေးတော့ဘူး ဟုတ်လား။

နွေရာသီ ကျောင်းပိတ်ရက်တွေရောက်ရင်

အဖေ့လယ်နဲ့ကိုင်းတွေကိုဝင်ကူပေးဦးမယ်။

အဖေလည်းပြန်လာပါ။

 

ကျွန်တော်တစ်ယောက်တည်း

ကန်စင်းရိုးတွေအတိုင်း အဲ့ဒီလိုအော်လိုက်ရင်

ကျွန်တော့်အသံ သတင်းစာတွေထဲရောက်သွားနိုင်မလား။

 

ဂျပန်ပြည်က ဆူနာမီလှိုင်းကြီးအော်တက်လာသလို

ကျောင်းစာအုပ်မျက်နှာဖုံးပေါ်ကပါလာတဲ့

အက်ဝပ်ချ်မွန့် ပန်းချီကားထဲကအော်သံအတိုင်း၊

ကျွန်တော်

နေ့တိုင်း သူတို့ကို ပြန်လည် အော် ခေါ်ယူနေခဲ့ မိတယ်။ ။

   ခရမ်းပြာထက်လူ"},
{"title":" စစ်ပွဲများ (၃)","poem":" စစ်ပွဲများ(၃)

 

စစ်ဘိနပ်တွေက ကျွန်တော့်ခါးရိုးပေါ်မှာ

စစ်ချီတေးတွေသီလို့ လျှောက်နေကြတယ်။

 

အများသူငါ ဆာနေတဲ့လမ်းမတွေပေါ်မှာတော့

သံချပ်ကာတင့်ကားတွေ ဥဒဟို ဖြတ်မောင်းလို့။

 

နှင်းဆီနံ့ စံပယ်နံ့ ကံ့ကော်ပန်းနံ့တွေအစား

ပတ်ဝန်းကျင်တစ်ခုလုံး ယမ်းခိုးယမ်းငွေ့တွေ ရမ်းကားနေ။

 

မော့ကြည့်လိုက်တော့

ကောင်းကင်ပြင်ကြီးထဲမှာ

ကားစင်တင်ခံရမယ့် လူ့သမိုင်းကြီးတစ်ခုဟာ စီးမျောလို့။ ။
 ခရမ်းပြာထက်လူ"},
{"title":" စစ်ပွဲများ (၄)","poem":"   စစ်ပွဲများ(၄)

 
အာဖရိကရဲ့မြက်ခြောက်ပင်တွေပေါ်မှာ

အရေပေါ်အရိုးတင်ထားတဲ့ ကလေးငယ်တစ်ယောက်ထိုင်နေတယ်။

သူ့နောက်ကျောမှာ လင်းတငှက်တစ်ကောင်

သူ့ရဲ့ညစာကို စိတ်ရှည်လက်ရှည်စောင့်လို့။

 

တဝုန်းဝုန်းပေါက်ကွဲသံတွေထဲကပြေးထွက်လာတဲ့လျှာတစ်ချောင်းက

သူ့ခန္ဓာကိုယ်ပေါ်က အဝတ်စတွေကိုစိတ်ကြိုက်စားသောက်လို့။

မီးတောက်များတန်းလန်းနဲ့ပြေးထွက်လာတဲ့

အဲ့ဒီ ဗီယက်နမ်ကလေးမလေးရဲ့ကိုယ်လုံးတီးဓါတ်ပုံ

နယ်ခြားမျဉ်းတွေကိုခုန်ကျော်လို့ ကမ္ဘာပေါ်ပုံလဲကျသွားတယ်။

 

ဘုရားသခင်

မိုးရိပ်မိုးငွေ့တွေသန်းလာတဲ့အခါ ဘာလို့မှန်းမသိ

ကျွန်တော်ငိုချင်လာမိတယ်။

 

စစ်ရိပ်စစ်ငွေ့တွေသန်းလာတဲ့အခါမှာတော့

ကျွန်တော်ဟာ

အဖိုးအဖေနဲ့အမေတို့ရှိရာသင်္ချိုင်းမြေဆီတဟုန်တိုးပြေး

သူတို့အုတ်ဂူတွေကို

ခွေးတစ်ကောင်အမဲရိုးရှာသလို အသည်းအသန်ယက်ကန်ကာဖွင့်

တစ်ကိုယ်လုံးတစ်ဘဝလုံးပစ်ဝင်

စစ်ကိုအပြီးဝင်ရှောင်ပုန်းနေလိုက်ရတာ

ဒီနေ့အထိ ကျွန်တော့်ကိုယ်ကျွန်တော် ပြန်ထုတ်လို့မရတော့ဘူး။ ။

 ခရမ်းပြာထက်လူ  "},
{"title":"ဂျင်းဘောင်းဘီဝတ် လူငယ်တစ်ယောက်","poem":"ဂျင်းဘောင်းဘီဝတ် လူငယ်တစ်ယောက်

ဇာတ်သိမ်းခန်း မရှိဘဲ ကွဲနေသော အသည်းမှာ

ကိုယ်ရောင်ကိုယ်ဝါ ထည်ဝါလွန်း

 

အဝါရောင် နေ့ခင်း အရှည်ကြီးထဲမှာ

လေပြင်းများ စွမ်းစွမ်းတမံ ထန်လို့

 

ခြေဖျားကအစ လောင်နေသော မီးများနဲ့ ယိမ်းထိုး

အိတ်ကပ်ထဲမှာ အိမ်ပြန်ချင်စိတ်ဟာ ၁၀၀

 

ကျွန်တော့်ရုပ်ရည်ဟာ

ကျွန်တော့်အိမ်နဲ့သာ အလိုက်ဖက်ဆုံးလို့

ပြန်လည်အမွှမ်းတင်

 

ကျွန်တော့်ချစ်သူဟာ

ကျွန်တော့်ထက် အရပ်နိမ့်သော်လည်း

ပင်လယ်ထက် အရပ်မြင့်တဲ့သူပဲလို့ ထင်မှား

 

အဲဒီလို သံသယတွေက

လမ်းခုလတ်က ဆွဲလား ရမ်းလား

ကျွန်တော် မပြီးသေးပါ

 

မေးခွန်းကိုကိုင် ဖတ်လက်စ တန်းလန်း

ကနေရင်း သီချင်းအဆုံးခံလိုက်ရတဲ့

ကချေသည်ရဲ့ လက်ဆစ်ခြေဆစ်များ တန်းလန်း

ကျွန်တော်မပြီးသေးပါ

 

မှန်ကွဲစလေးများ တစ်ရွာဝင် တစ်ရွာထွက် စုဆောင်း

လူ့ဘောင် လူ့လောကကြီးရဲ့ ပကတိ ရုပ်သွင်မှာ

ဟောဒီမှာပါ ခင်ဗျား

အပီအပြင် ရွတ်ဆိုပြခဲ့ချင် ဆန္ဒ သွေးသားနဲ့

ကျွန်တော် မပြီးသေးပါ

 

သူငယ်ချင်းရေ . . .

အကောင်းပကတိ နောက်ဆုတ်သွားဖို့ရာ

ဖြစ်နိုင်ခြေက နည်းပါး

ငါ့မှာက ဂျင်းဘောင်းဘီ အသစ်နဲ့။               ။

  ခရမ်းပြာထက်လူ

    ငါတို့လူငယ်ဘ၀ ကဗျာစာအုပ်မှ "}
]
