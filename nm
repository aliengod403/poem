[
{"title":"အဲဒါတွေကို ငါမရေးဘူး","poem":"အဲဒါတွေကို ငါမရေးဘူး

ဈေးပေါပေါ မိန်းမပျက်တွေက ဒဿနဆန်ဆန်တွေပြောတဲ့စကားတွေ ငါမရေးဘူး
အဖေမပေါ်တဲ့ကလေးက ညစာကိုမြိန်ယှက်စွာ စားနေတဲ့အကြောင်း ငါမရေးဘူး
သစ်သီးဟာ ဆာလောင်သူနဲ့အဝေးမှာကြွေကျသွာပြီး တစ်ဝက်တစ်ပျက်နဲ့ရပ်လိုက်ရတဲ့ဝါကျတွေ ငါမရေးဘူး
စွန့်ကြဲပါခင်ဗျာနဲ့အစချီတဲ့ပြဇာတ်ကိုငါမရေးဘူး
သူအရွယ်ရောက်လာတော့ ကလေးဟာလေပွေနဲ့အတူလွင့်ပါသွားပြီး သူ့ဇာတိကိုဘယ်တော့မှပြန်မရောက်တော့တဲ့အကြောင်း ငါမရေးဘူး
ဒီလိုနဲ့ လမ်းဘေးကအဖိုးအိုဟာ နှင်းတွေထဲ အေးစက်တောင့်တင်းသွားတဲ့အကြောင်း ငါမရေးဘူး
ငါဟာ အသုံးမကျတဲ့သူပါ
အဲဒီ အကြောင်းသက်သေပြချက်တွေ ငါမရေးဘူး
မချိုကို မမေ့နဲ့နော်တဲ့
အဲဒီအကြောင်းတွေ ငါမရေးဘူး
ဘယ်တော့မှမရေးပါဘူးကွာ။

နေမျိုး
၂ မေ ၂၀၂၀"},
{"title":"အကောင်းမြင်ဝါဒီတစ်ယောက်ရဲ့ မြို့","poem":" အကောင်းမြင်ဝါဒီတစ်ယောက်ရဲ့ မြို့
နေ့တစ်နေ့
မြို့ ကြီးသို့ သားလီးဓားအပြည့် တင်ဆောင်ထားသော
လော်ရီကားကြီးများ ဝင်ရောက်လာခဲ့သည်။

နောက်တစ်နေ့
မြို့ ကြီးသို့ ခွဲစိတ်ကုဆရာဝန်များ
ရောက်လာခဲ့သည်။

နောက်တစ်နေ့
မြို့ ကြီးသို့ မိန်းမပျက်နှင့် ကဗျာဆရာများ
ရောက်လာခဲ့သည်။

နောက်တစ်နေ့
မြို့ ကြီးသို့ စည်သွတ်ဘူးနှင့် ပူပူနွေးနွေးချက်လက်မှတ်များ
ရောက်လာခဲ့သည်။

နောက်တစ်နေ့
မြို့ ကြီးသို့ အငမ်းမရဖြစ်ခြင်းနှင့် ကောင်းစွာသေဆုံး
ခြင်း စာအုပ်အသစ်များ
ရောက်လာခဲ့သည်။

နောက်တစ်နေ့
မြို့ ကြီးသို့ ကောင်းကင်ဘုံက ရိုက်လိုက်တဲ့ သံကြိုးစာ
ရောက်လာခဲ့သည်။

နောက်တစ်နေ့
မြို့ ကြီးသို့ တရားဟောဆရာ(တွေးခေါ်ရှင်) နှင့်
အမဲလိုက်ခွေးများ
ရောက်လာခဲ့သည်။

နောက်တစ်နေ့
မြို့ ကြီးသို့ အိပ်ပျော်ရသော သစ်စေ့ (သူ့အိပ်မက်က
သစ်ပင်တဲ့) နှင့် ပိုးဟပ်များ
ရောက်လာခဲ့သည်။

နောက်တစ်နေ့
မြို့ ကြီးသို့ မီးသတ်သမားနှင့် နတ်ကတော်များ
ရောက်လာခဲ့သည်။

နောက်တစ်နေ့
မြို့ ကြီးသို့ နှိုးစက်နှင့် ဘူဖဲများ
ရောက်လာခဲ့သည်။

နောက်တစ်နေ့
မြို့ ကြီးသို့ နေရောင်ခြည်နှင့် လတ်လတ်ဆတ်ဆတ်
ဆီးနှင်းများ ရောက်လာခဲ့သည်။

နောက်တစ်နေ့
ကောင်းသောနံနက်ခင်းပါ
မြို့ ကြီးရဲ့ နှုတ်ခွန်းဆက် သဝဏ်လွှာကို
ကျွန်တော်က လူကြီးမင်းထံ ရေးသားပေးပို့လိုက်ပါသည်။

နေမျိုး"},
{"title":"နွားပြာကြီးအကြောင်းဖွဲ့ ခေတ်ပေါ်ကဗျာ","poem":"နွားပြာကြီးအကြောင်းဖွဲ့ ခေတ်ပေါ်ကဗျာ

နွားပြာကြီးအကြောင်း
ကဗျာကောင်းကောင်းတစ်ပုဒ်လောက်
ငါရေးချင်တယ်
ရှေးအခါက ရှေးဆရာတွေ ရှေးကဗျာနဲ့ဖွဲ့သလို
ခေတ်ပေါ်အခါမှာ ခေတ်ပေါ်ကဗျာနဲ့
နွားပြာကြီးကိုဖွဲ့ဆိုမယ်။
နွားပြာကြီးကိုဖွဲ့ဆိုဖို့
နွားပြာကြီးဆီ ငါသွား
နွားပြာကြီးနားမှာ ငါနေခဲ့
နွားပြာကြီးကဲ့သို့ လမ်းလျှောက်
ရေသောက်ရင်လည်း နွားပြာကြီးလို
သြော် . . .အဲဒီလိုအကြည့်နဲ့ ကမ္ဘာကြီးကို ကြည့်မိလေတော့မှ
ငါဟာ နွားပြာကြီးကိုကောင်းစွာနားလည်ခဲ့ရရဲ့
နွားပြာကြီးမှာ အောက်သွားတွေမရှိတော့ပါဘူးကွယ်
ငါဟာ နွားပြာကြီးရှေ့မှာရပ် ငါမင်းကိုကဗျာစပ်မလို့ကွဲ့လို့
ပြောမိတယ်။
နွားပြာကြီးဟာ စာရွက်ထဲကိုလမ်းလျှောက်
စာရွက်ကိုထွန်ယက်ဖို့ ဝင်ရောက်လာတယ်
ကြမ်းထော်အဖေးတက်နေတဲ့ သူပုခုံးကိုဆတ်ခနဲတွန့်လိုက်
ဆတ်ခနဲ၊ ထပ်ပြီးတော့ ဆတ်ခနဲ
ငါက အကျအန သူ့ကိုကြည့်ရှုပြီး
ဟောဒီလို ကဗျာဖွဲ့တယ်
နွားပြာကြီးရေ မင်းခြေရာခွက်ထဲမှာ
သင်္ဘောတွေ ခုတ်မောင်းနေလေရဲ့
သင်္ဘောထဲမှာ ကိုလံဘတ်အသစ်တစ်ယောက်လည်းပါသကွဲ့
နွားပြာကြီးရေ
ကောက်ရိုးထဲမှာ နှမ်းဖတ်နည်းနည်းပဲပါပေမယ့်
အရသာရှိရဲ့မဟုတ်လား
ကောက်ရိုးထဲမှာ နှမ်းဖတ်မပါတဲ့နေ့တွေ
ရောက်လာလိမ့်မယ်
မင်း မြိန်ယှက်ပါစေကွယ်
နွားပြာကြီးရဲ့ကြမ်းထော်ထော်ပုခုံးဟာ
လှည်းဘီးတွေကိုလည်စေခဲ့တယ်
လှည်နေတဲ့ဘီးတွေဟာ ကျေးလက်နဲ့မြို့ကြီးကို
ချစ်ခင်ရင်းနှီးမှုပိုစေခဲ့
နွားပြာကြီးရေ
ငါ့အဖေဟာ. . .မင်းအရေပြားကို ဗုံကျက်လို့တီးခဲ့တယ်
အဲဒီဗုံသံကြားရင် လူတွေ ကခုန်ကြတယ်
ဗုံထဲမှာ မင်းအရေပြားဟာတုန်ခါလို့
တုန်ခါမှုဟာ ဂီတဖြစ်လို့
ဂီတထဲမှာ ငါတို့မြူးတူးမိကြတယ် အခါခါ
နွားပြာကြီးရေ
မင်းဦးချိုကို လေးခွလုပ်လို့
တွေ့ကရာကို ငါတို့လက်တည့်စမ်းခဲ့ဖူးပေသပေါ့
နွားပြာကြီးရေ
မင်းဦးချိုကို တံပိုးခရာလုပ်
လေတဟူးဟူးလွင်ပြင်ပေါ်မှာရပ်ပြီး
ငါတို့မှုတ်ခဲ့ဖူးပေသပေါ့
နွားပြာကြီးရေ
မင်းနံရိုးငေါငေါတွေဟာ ငါတို့အတွက်
ခွန်အားတွေဘယ်လောက်ထုတ်လုပ်ပေးခဲ့တယ်ဆိုတာ
ထင်ရှားတဲ့အမှတ်အသားတစ်ခုပါပဲ။
နွားပြာကြီးတစ်ကောင်အဖို့
အောက်သွားမရှိတဲ့နေ့ရက်တွေဟာ ရောက်လာစမြဲပါကွာ
ဟုတ်ရဲ့လား နွားပြာကြီးရဲ့
နွားပြာကြီးရေ
မြက်ခင်းစိမ်းစိမ်းကြီးတစ်ခုကို
မင်းအိပ်မက်မက်ခဲ့ဖူးသလား
လာပါ နွားပြာကြီးရဲ့
မင်းနဲ့ငါ အစိမ်းရောင်ကမ္ဘာကြီးဆီသွားကြမကွဲ့။          ။

နေမျိုး"},
{"title":"အသစ်တင်ဆက်မှု","poem":"အသစ်တင်ဆက်မှု

 

ကဗျာတစ်ပုဒ်ရဲ့အလှကို

စကားလုံးတွေနဲ့ ဖုံးကွယ်ခဲ့တယ်

 

ပန်းချီကားတစ်ချပ်ရဲ့အလှကို

ဆေးရောင်တွေနဲ့ ဖုံးကွယ်ခဲ့တယ်

 

သီချင်းတစ်ပုဒ်ရဲ့အလှကို

သံစဉ်တွေနဲ့ ဖုံးကွယ်ခဲ့တယ်

 

ဒီလိုပဲ

ငါဘဝရဲ့သမိုင်းကို

သက္ကရာဇ်တွေနဲ့ ဖုံးကွယ်ခဲ့ပြီး

ငါဘဝရဲ့လူသားဆန်မှုကို

အဘိဓမ္မာတွေနဲ့ ဖုံးကွယ်ခဲ့တယ်

 

ငါ့ဘဝရဲ့ တစ်ကိုယ်တော်ရူးသွပ်မှုရေ

ပုန်းအောင်းနေရာက ထွက်ခဲ့ပါတော့ . . .။

နေမျိုး

၁၉၊ ၃၊ ၁၉၉၆ ကြယ်များနဲ့အတူ ခေတ်ပေါ်ကဗျာစာအုပ်မှ"}
]
